ในปัจจุบันการบำรุงรักษาของศูนย์บริการโลหิตแห่งชาติ เป็นแบบซ่อมเมื่อเครื่องจักรเสียเป็นส่วนใหญ่ 
วิทยานิพนธ์นี้จึงเสนอการออกแบบระบบบำรุงรักษาขึ้นซึ่งประกอบด้วยแผนการบำรุงรักษาหลัก 5 ปี, แผนการบำรุงรักษาประจำปี, แผนการบำรุงรักษารายเดือน, แผนการบำรุงรักษารายสัปดาห์โดยใช้โปรแกรมคอมพิวเตอร์ช่วยในการวางแผน 
และเพื่อให้แผนการบำรุงรักษาที่จัดทำมีประสิทธิภาพมากขึ้นจึงได้เสนอแนะโครงสร้างองค์กรทางด้านงานซ่อมบำรุง การกำหนดอำนาจหน้าที่ความรับผิดชอบของพนักงานที่เกี่ยวกับงานซ่อมบำรุง และการจัดระบบเอกสารขึ้นมาด้วย 
การเปรียบเทียบผลจากการทำงานซ่อมบำรุงก่อนที่จะเข้าไปศึกษากับระบบซ่อมบำรุงที่ได้รับการออกแบบแล้วพบว่า อัตราความพร้อมใช้งานของตู้แช่แข็ง -30 องศาเซลเซียส ขนาด 30 คิว, ตู้เย็น 4 องศาเซลเซียสขนาด 30 คิว, เครื่องปั่นแยกส่วนประกอบของโลหิต MISTRAL 6000 และMISTRAL 3000i เพิ่มขึ้นร้อยละ 1.9, 1.2, 2.2, 2.3 ตามลำดับ