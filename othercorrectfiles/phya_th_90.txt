แค่ได้ยินคำว่า “ผ่าตัด” ก็ทำเอาหลายคนถึงกับทรุด เพราะจินตนาการกันไปเองต่างๆ นานา โดยไม่รู้เลยว่าเดี๋ยวนี้เขามีการนำเทคโนโลยีที่ทันสมัยเข้ามาช่วยทำให้การผ่าตัดนั้นมีประสิทธิภาพมากขึ้น
โดยเฉพาะการผ่าตัดข้อเข่าเทียมที่มีการใช้ระบบคอมพิวเตอร์ร่วมกับเทคนิคผ่าตัดแผลเล็ก ที่รับรองเลยว่าจะทำให้คุณกลับมามีคุณภาพชีวิตที่ดีได้อย่างแน่นอน
จุดเริ่มต้นของการ “ผ่าตัด”
การผ่าตัดผิวข้อเข่าเทียมนั้นเริ่มมีมานานกว่า 40 ปี โดยเริ่มครั้งแรกในปี 2511 และต่อมาได้มีการพัฒนาเทคนิคในการผ่าตัด เพิ่มความชำนาญของแพทย์ในการผ่าตัด รวมถึงการเพิ่มคุณภาพของผิวข้อเข่าเทียมที่ใช้ให้มีความทนทาน มีอายุการใช้งานที่ยาวนานมากขึ้น
ซึ่งการผ่าตัดนี้ก็คือการเอาส่วนผิวข้อเข่าที่เสียออก แล้วแทนที่ด้วยผิวข้อเทียมใหม่ ซึ่งมีรูปร่างและขนาดใกล้เคียงกับข้อเข่าธรรมชาติมากที่สุด
เทคโนโลยี...ที่ไม่เคยหยุดพัฒนา
ในปัจจุบันการผ่าตัดเปลี่ยนข้อเข่าเทียมนั้นได้พัฒนากระบวนการรักษาไปอย่างมาก
โดยมุ่งหวังให้ผลการรักษาออกมาดีกับผู้ป่วยมากที่สุด 
หลักที่ใช้ประเมินง่ายๆ ก็คือ การที่ผู้ป่วยสามารถกลับมาใช้ชีวิตได้ตามปกติอีกครั้ง การฟื้นตัวที่รวดเร็ว และไม่มีภาวะแทรกซ้อนหลังการรักษา
รวมถึงข้อเข่าเทียมที่เปลี่ยนนั้นต้องมีคุณภาพดี และมีอายุการใช้งานที่ยาวนาน ซึ่งเทคโนโลยีที่ช่วยให้เกิดความแม่นยำและเหมาะสมกับตัวผู้ป่วยก็มีทั้งการใช้คอมพิวเตอร์นำร่องพิกัดการผ่าเพื่อจัดตำแหน่งวางองศาในการวางข้อเข่าเทียมให้พอดีกับแต่ละคน เพื่อให้การใช้งานหลังจากการผ่าตัดนั้นมีประสิทธิภาพมากที่สุด
หรือการผ่าตัดแผลเล็ก ที่ช่วยให้เจ็บน้อย ฟื้นตัวเร็ว ไม่ต้องใช้เวลาอยู่โรงพยาบาลนาน
เสริมความมั่นใจ...ด้วยความเชี่ยวชาญของแพทย์
นอกจากนี้ แพทย์ก็ถือเป็นองค์ประกอบที่สำคัญของการผ่าตัดข้อเข่าเทียม เพราะไม่ใช่ว่าแพทย์ทุกคนจะเชี่ยวชาญในทุกการผ่าตัด เช่น แพทย์ที่จะทำการผ่าตัดข้อเข่าเทียมโดยการใช้ระบบคอมพิวเตอร์นั้น จะต้องเป็นแพทย์ที่มีประสบการณ์ มีความชำนาญและคุ้นเคยกับการใช้ระบบคอมพิวเตอร์ทำการผ่าตัดเป็นอย่างดี รวมถึงมีการอัพเดตข้อมูลอยู่ตลอดเวลา การตอบคำถามที่ชัดเจน สามารถอธิบายในสิ่งที่ผู้ป่วยสงสัยให้เข้าใจได้ ก็เป็นอีกสิ่งที่สร้างความเชื่อมั่นให้ผู้ป่วยได้ดี
ทุกอย่างเริ่มจาก “ตัวเอง”
ถึงแม้จะได้แพทย์ผู้เชี่ยวชาญ ได้โรงพยาบาลที่ได้มาตรฐาน ได้ข้อเข่าที่มีคุณภาพดีและเหมาะสมกับตัวเองแล้ว
สิ่งสำคัญที่จะขาดไม่ได้เลยสำหรับการผ่าตัดข้อเข่าเทียมนั่นก็คือ “ความพร้อมของผู้ป่วย” เพราะการจะผ่าตัดนั้นจะทำได้ดีก็ต่อเมื่อผู้ป่วยมีความพร้อมทั้งกายและใจ 
เพราะสิ่งนี้จะทำให้เขาไม่มีความกลัวหรือกังวลใดๆ ความเชื่อมั่น ไม่ว่าจะในตัวแพทย์ที่ทำการรักษา ในตัวโรงพยาบาล รวมถึงอุปกรณ์ที่ใช้ ล้วนแล้วแต่ส่งผลต่อการผ่าตัดทั้งสิ้น