เราเชื่อว่าการรับรู้ข้อมูลล่วงหน้า เกี่ยวกับกระบวนการรักษาที่จะเกิดขึ้น จะช่วยคลายความกังวลทั้งแก่ตัวผู้ป่วยและญาติได้ไม่น้อย
โดยเฉพาะเมื่อเป็นการผ่าตัดใหญ่อย่าง “นิ่วในถุงน้ำดี” วันนี้เราจึงนำความรู้เกี่ยวกับขั้นตอนการผ่าตัดส่องกล้องนิ่วในถุงน้ำดี จาก นพ.สุจินต์ สุขะหุต ศัลยแพทย์ทั่วไป โรงพยาบาล พญาไทนวมินทร์ มาฝากกัน
Step 1: ตรวจร่างกายเพื่อเช็คความเสี่ยง
เมื่อได้รับการวินิจฉัยแล้วว่าเป็นโรคนิ่วในถุงน้ำดี แพทย์จะต้องมีการเตรียมคนไข้ก่อน โดยมีการตรวจเช็คปอด หัวใจเบื้องต้น รวมถึงเจาะเลือดและเช็คร่างกายตามอายุ ตามสภาพ และตามโรคประจำตัว
เพื่อประเมินความเสี่ยงที่อาจเกิดขึ้นเมื่อได้รับการผ่าตัด
ซึ่งหลังจากตรวจผ่านทุกขั้นตอนแล้ว ผู้ป่วยก็จะถูกส่งเข้าสู่กระบวนการต่อไป
Step 2: นอนโรงพยาบาลเพื่อเตรียมความพร้อม
หลังจากผู้ป่วยได้รับการประเมินความเสี่ยงและตรวจเช็คร่างกายเรียบร้อยแล้ว
แพทย์มักจะให้ผู้ป่วยนอนโรงพยาบาลก่อนทำการผ่าตัด เพื่อให้น้ำเกลือและสารน้ำ ซึ่งเป็นหนึ่งในกระบวนการเพื่อเตรียมเข้าห้องผ่าตัด
โดยจะมีการงดน้ำงดอาหารอย่างน้อย 6-8 ชั่วโมง ก่อนที่จะทำการผ่าตัด
Step 3: เคลื่อนย้ายเข้าสู่ห้องผ่าตัด และเริ่มกระบวนการ
เมื่อถึงเวลาผ่าตัด ผู้ป่วยจะถูกดมยาสลบโดยวิสัญญีแพทย์ผู้เชี่ยวชาญ
หลังจากนั้นจะมีการเจาะรูประมาณ 2-3 ซม. บริเวณสะดือ ใต้ลิ้นปี่ ใต้ชายโครง รวมแล้วประมาณ 3-4 แผล
เพื่อให้สามารถใส่อุปกรณ์เข้าไปทำการผ่าตัดเพื่อดึงและตัดถุงน้ำดีออกมาทางหน้าท้อง
โดยการผ่าตัดนี้เป็นการผ่าตัดเอาถุงน้ำดีออกทั้งหมด ไม่ใช่เพียงการผ่าตัดเพื่อเอานิ่วออกเท่านั้น
Step 4: เก็บงานให้ละเอียดเพื่อจบขั้นตอนอย่างสมบูรณ์
หลังจากที่แพทย์ทำการตัดถุงน้ำดีเสร็จ และนำออกมาแล้ว แพทย์ก็จะเย็บแผลปิดให้เรียบร้อย
ซึ่งหลังจากที่ผู้ป่วยฟื้นตัวดีแล้ว ก็สามารถรับประทานอาหารได้ และหากไม่มีปัญหาหลังผ่าตัด เช่น ไม่มีไข้ หรือคลื่นไส้ อาเจียน ภายในระยะเวลา 1-2 คืน ผู้ป่วยก็สามารถกลับบ้านไปใช้ชีวิตประจำวันได้อย่างเป็นปกติ
แต่แม้กระบวนการผ่าตัดจะเสร็จสิ้นแล้ว การดูแลตัวเองหลังการผ่าตัดนั้นก็เป็นสิ่งจำเป็นที่ผู้ป่วยควรให้ความสำคัญ เพื่อให้การผ่าตัดนั้นได้ผลดี มีประสิทธิภาพมากที่สุด รวมถึงลดโอกาสในการเกิดภาวะแทรกซ้อนต่างๆ ให้ได้มากที่สุดนั่นเอง