การออกกำลังกายแบบไทจี่ฉวนหรือไท้เก็กปัจจุบันได้รับความนิยมเพิ่มมากขึ้นในประเทศไทย
เพราะเป็นการออกกำลังกายที่ไม่ต้องใช้พื้นที่กว้าง ไม่ต้องอาศัยอุปกรณ์ที่มีราคาแพง
ประกอบกับเป็นการออกกำลังกายที่มีท่วงท่าการเคลื่อนไหวของร่างกายที่ประสานสอดคล้องกันกับการหายใจไปอย่างต่อเนื่องและมีสมาธิ 
วัตถุประสงค์ของการศึกษาครั้งนี้เพื่อศึกษาผลของการออกกำลังกายแบบไทจี่ฉวนต่อการควบคุมระดับน้ำตาลในเลือดและสมรรถนะทางแอโรบิค ในผู้ป่วยเบาหวานชนิดไม่พึ่งอินสุลิน (ชนิดที่ 2) 
จำนวน 16 คน (ผู้หญิง 11 คน ผู้ชาย 5 คน อายุเฉลี่ย58.81 (+,ฑ) 5 ปี) ที่ไม่ได้ออกกำลังกายเป็นประจำ ให้รับประทานยาหรือฉีดยารักษาเบาหวานตามปกติและไม่มีการจำกัดจำนวนหรือชนิดของอาหารตลอดการทดลอง 
โดยให้ออกกำลังกายแบบไทจี่ฉวนครั้งละประมาณ 1 ชั่วโมง สัปดาห์ละ 3 วันเป็นเวลา 16 สัปดาห์ 
การทดสอบประกอบด้วย การวัดน้ำหนักตัว เปอร์เซ็นต์ไขมันในร่างกาย ความอ่อนตัว ระดับน้ำตาลในเลือดระยะอดอาหาร ระดับน้ำตาลสะสม ระดับไขมันในเลือดและทดสอบสมรรถภาพของระบบหัวใจและการหายใจในช่วงสัปดาห์แรก สัปดาห์ที่ 8 และสัปดาห์สุดท้าย 
ผลการทดลองพบว่ากลุ่มตัวอย่างมีค่าความอ่อนตัวดีขึ้น 34 เปอร์เซ็นต์ในสัปดาห์ที่ 8และ 60 เปอร์เซ็นต์ในสัปดาห์ที่ 16 
ผลของระดับน้ำตาลในเลือดระยะอดอาหารลดลง 15เปอร์เซ็นต์ และระดับน้ำตาลสะสมลดลง 13 เปอร์เซ็นต์ เมื่อเปรียบเทียบกับก่อนการออกกำลังกายอย่างมีนัยสำคัญทางสถิติ (p<0.05 และ p<0.01 ตามลำดับ) 
ไม่มีการเปลี่ยนแปลงอย่างมีนัยสำคัญทางสถิติของน้ำหนักตัว เปอร์เซ็นต์ไขมันในร่างกายและระดับไขมันในเลือด 
เมื่อทำการทดสอบสมรรถนะของระบบหัวใจและการหายใจที่ระดับการออกกำลังสูงสุดพบว่าค่าอัตราการใช้ออกซิเจนสูงสุดเพิ่มขึ้น 10 เปอร์เซ็นต์และงานทีทำได้สูงสุดเพิ่มขึ้น 12 เปอร์เซ็นต์ (p<0.05) 
ส่วนที่ระดับความหนักของการออกกำลังที่ทำให้เกิดการสะสมกรดแลคติคในเลือด พบว่ามีค่าอัตราการใช้ออกซิเจนเพิ่มขึ้น 12 เปอร์เซ็นต์ และ 55 เปอร์เซ็นต์ (p<0.05) ของงานที่ทำได้ 
ขณะออกกำลังกายอัตราการเต้นของหัวใจ
ประมาณ 70 เปอร์เซ็นต์เมื่อเปรียบเทียบกับอัตราการเต้นของหัวใจสูงสุดที่ได้จากการทดสอบการออกกำลังกายซึ่งจัดเป็นการออกกำลังกายที่มีความหนักระดับปานกลาง 
การศึกษานี้แสดงให้เห็นว่า การออกกำลังกายแบบไทจี่ฉวนอย่างสม่ำเสมอต่อเนื่องสามารถช่วยควบคุมระดับน้ำตาลในเลือดได้ และทำให้ผู้ป่วยมีร่างกายแข็งแรง ระบบการทำงานของระบบหัวใจ การหายใจ ดีขึ้น 
ไทจี่ฉวนจึงอาจใช้เป็นรูปแบบของการออกกำลังกายที่ปลอดภัยชนิดหนึ่งและเหมาะสมในการแนะนำให้ผู้ป่วยนำไปปฏิบัติ