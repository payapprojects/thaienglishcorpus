หุ้นปันผลให้อะไรมากกว่าที่คุณคิด
แชร์
หุ้นปันผลให้อะไรมากกว่าที่คุณคิด
บทความโดย: นิภาพันธ์ พูนเสถียรทรัพย์ CFP® นักวางแผนการเงินอิสระ นักเขียนและวิทยากร
เมื่อพูดถึงตลาดหุ้น นักลงทุนส่วนใหญ่มักนึกถึงแต่ผลกำไรอันเย้ายวน หรือนึกถึงแต่การซื้อๆ ขายๆ (Trading)เพื่อให้ได้กำไรที่เร็วที่สุด 
ซึ่งนั้นอาจจะไม่ใช่กลยุทธ์ที่เหมาะสมในการลงทุนระยะยาว 
เพราะหากคุณต้องการสร้างความมั่งคั่งอย่างยั่งยืน 
คุณต้องปล่อยให้เงินไปทำงานให้คุณ 
และหนึ่งในกลยุทธ์ในการลงทุนเพื่อให้เงินทำงานให้เรา คือ การลงทุนในหุ้นปันผล
ทำไมต้องลงทุนกับหุ้นปันผล?
หลักการในการลงทุนในหุ้นอย่างหนึ่งที่นักลงทุนมักจะหลงลืมไปก็คือ การลงทุนในหุ้น คือ การลงทุนในธุรกิจ 
ไม่ว่าธุรกิจนั้นจะเป็นธุรกิจอะไรก็ตาม 
ต่างก็เป็นธุรกิจที่ดำเนินไปด้วยผู้จัดการ พนักงาน ลูกค้า สินค้าและบริการ 
โดยที่ทุกคนต่างมีความหวังร่วมกันเพียงอย่างเดียว คือ กำไรจากการดำเนินธุรกิจ 
(ไม่ได้เป็นแค่อักษรภาษาอังกฤษเพียง 3 – 4 ตัว ที่คุณจะพิมพ์ในโปรแกรม settrade เพียงเพื่อแค่เช็กราคาหุ้น) 
และเมื่อธุรกิจมีกำไร สิ่งที่เราจะได้รับเป็นผลตอบแทนจากการเป็นผู้ถือหุ้น ก็คือ เงินปันผล หากเราเลือกลงทุนในธุรกิจที่ดี 
มีความสามารถในการแข่งขันที่สูง ธุรกิจก็จะมีผลกำไรที่ดีและเติบโตอย่างต่อเนื่อง 
ซึ่งนั่นจะสามารถเพิ่มความมั่งคั่งให้กับผู้ถือหุ้นได้อย่างมากเลยทีเดียว
นอกจากนี้การลงทุนในหุ้นปันผลสามารถเอาชนะเงินเฟ้อได้ 
โดยเงินเฟ้อพื้นฐานตามภาวะเศรษฐกิจของประเทศไทยเฉลี่ยอยู่ที่ประมาณ 3% ต่อปี 
หากเรามองว่าการลงทุนในหุ้น คือ การลงทุนในกิจการ 
เมื่อเราลงทุนในธุรกิจที่ดี 
ธุรกิจย่อมคาดหวังการเจริญเติบโต 
ซึ่งโดยเฉลี่ยอัตราการเจริญเติบโตของบริษัทที่ดีมักจะมากกว่าเงินเฟ้อ 
และสถิติการลงทุนในหุ้นตลอดระยะเวลาหลายสิบปีตั้งแต่ก่อตั้งตลาดหลักทรัพย์แห่งประเทศไทยมาพบว่า 
การลงทุนในหุ้นให้ผลตอบแทนเฉลี่ย 5 – 10% ต่อปี ซึ่งจะเห็นว่าสามารถเอาชนะเงินเฟ้อได้อย่างสบาย
แล้วเราจะเลือกลงทุนในหุ้นปันผลอย่างไร?
การคัดเลือกหุ้นปันผล แนะนำให้พิจารณา 3 ปัจจัยสำคัญ ได้แก่
ควรเป็นกิจการที่มีฐานะการเงินที่แข็งแกร่ง 
เป็นผู้นำในธุรกิจที่ดำเนินการอยู่ 
มีแบรนด์หรือตราสินค้าที่เป็นที่จดจำของลูกค้า 
ที่สำคัญเราต้องรู้จักและเข้าใจในธุรกิจที่เรากำลังลงทุนด้วย
มีความสม่ำเสมอในการจ่ายเงินปันผล ซึ่งสะท้อนถึงนโยบายและความเคร่งครัดของบริษัทในการจ่ายเงินปันผล 
โดยอาจดูได้จากข้อมูลการจ่ายเงินปันผลในอดีต 
ซึ่งสามารถดูข้อมูลการปันผลย้อนหลังของหุ้นได้ที่หน้า
“สรุปข้อสารสนเทศ” ในเว็บไซต์ของทางตลาดหลักทรัพย์แห่งประเทศไทย (www.set.or.th, www.settrade.com)  หุ้นปันผลที่ดีนอกจากปันผลอย่างต่อเนื่องแล้วควรปันผลมากขึ้นด้วย 
เช่น จากข้อมูลย้อนหลัง ปีแรกปันผล 1 บาท ปีที่สองควรปันผล 1.10 บาท และปีที่สามควรปันผล 1.20 บาท เป็นต้น 
เพราะหากกิจการสามารถจ่ายเงินปันผลที่มากขึ้น นั่นหมายถึงสุขภาพทางการเงินและการดำเนินงานของบริษัทมีแนวโน้มการดำเนินงานที่เติบโตขึ้นเรื่อยๆ 
ก็จะทำให้นักลงลทุนมีความอุ่นใจในระดับหนึ่ง
ต้องอย่าลืมว่าการลงทุนในหุ้นปันผลคือการลงทุนระยะยาว เป็นการให้เงินทำงานแทนเรา 
นอกจากนี้เรามักจะพบว่าหลังจากที่บริษัทจ่ายเงินปันผลออกมา 
หุ้นจะมีราคาตกลงมาเท่ากับหรือมากกว่าเงินปันผลที่เราได้ 
(การจ่ายเงินปันผลให้ผู้ถือหุ้น คือการจ่ายเงินมาจากกำไรสุทธิ หรือกำไรสะสม ทำให้เงินสดในกิจการลดลง ส่งผลให้ราคาหุ้นอาจลดลงได้) 
ดังนั้นถ้าเราหวังแค่เงินปันผลระยะสั้น อยากซื้อหุ้นเพื่อรับเงินปันผลแล้วขายเลย 
อาจทำให้เราขาดทุนที่ราคาหุ้นแทน
อย่างไรก็ตาม การลงทุนในหุ้นปันผลก็มีความเสี่ยงที่ต้องระวัง 
คือ เงินปันผลที่เห็นในตอนนี้ มาจากผลการดำเนินงานในอดีต และอดีตก็ไม่ได้บ่งบอกถึงอนาคต 
หากนักลงทุนใช้แค่ตัวเลขทางสถิติ เช่น อัตราการจ่ายเงินปันผลในอดีต แล้วเข้ามาลงทุนเพื่อรับผลตอบแทนจากเงินปันผล 
ก็ไม่แน่เสมอไปว่าจะได้รับผลตอบแทนตามที่คาดการณ์ไว้ 
เพราะบางครั้งเมื่อบริษัทต้องการใช้เงินทุนเพื่อขยายกิจการ บริษัทอาจไม่สามารถจ่ายเงินปันผลออกมามากเท่าที่เคยจ่ายก็เป็นได้
ดังนั้นสิ่งที่นักลงทุนควรทำ คือ การศึกษาธุรกิจ (หุ้น) ที่เราต้องการลงทุน 
ประเมินแนวโน้มความสามารถในการสร้างผลกำไรในอนาคต ซึ่งเป็นสัญญาณที่ดีที่สุดที่จะบอกได้ว่าบริษัทนั้นมีโอกาสจ่ายเงินปันผลได้อย่างต่อเนื่องหรือไม่ 
และหมั่นติดตาม ตรวจสอบการลงทุนของเราอย่างสม่ำเสมอ 
ซึ่งหากทำได้เช่นนี้ 
การซื้อหุ้นปันผลครั้งถัดไปของคุณจะมีโอกาสประสบความสำเร็จที่สูงขึ้นอย่างแน่นอน

 