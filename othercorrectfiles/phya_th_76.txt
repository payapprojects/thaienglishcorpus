ไม่ว่าจะเป็นการผ่าตัดศัลยกรรมส่วนใดก็แล้วแต่... ย่อมเกิดบาดแผลขึ้น แต่แผลจะเล็กหรือใหญ่ น้อยหรือมากนั้นก็ขึ้นอยู่กับการผ่าตัดที่แตกต่างกันไป
และนอกจากการดูแลแผลผ่าตัดศัลยกรรมตามคำแนะนำของคุณหมอแล้ว เรื่อง “อาหาร” ก็เป็นเรื่องสำคัญที่ไม่ควรมองข้าม! เพราะอาหารบางอย่างเมื่อเรากินเข้าไปแล้ว จะช่วยบำรุงร่างกาย ช่วยให้แผลหายเร็วขึ้นได้
แล้วยิ่งแผลหายเร็วได้เท่าไหร่โอกาสในการติดเชื้อก็น้อยลง แถมยังได้เห็นผลลัพธ์จากการศัลยกรรมได้เร็วมากขึ้นอีกด้วย…
อาหารแบบไหนจะช่วยให้ฟื้นตัวได้เร็วขึ้นหลังการศัลยกรรม?
น้ำ
ถึงแม้ว่าน้ำจะไม่จัดเป็นสารอาหาร แต่น้ำเป็นองค์ประกอบหลักของร่างกายที่สำคัญ
น้ำเป็นกลไกสำคัญต่อการสมานแผล
เมื่อร่างกายมีความชุ่มชื้นเซลล์ผิวหนังก็จะสามารถเคลื่อนที่จากขอบแผลมาปิดคลุมบาดแผลได้ดี
ซึ่งถ้าหากร่างกายอยู่ในภาวะขาดน้ำก็จะยิ่งทำให้เซลล์ผิวหนังตายและเพิ่มความเจ็บปวดได้
ดังนั้นควรดื่มน้ำอย่างน้อยวันละ 8-10 แก้วให้เพียงพอต่อความต้องการของร่างกาย เพราะน้ำเป็นปัจจัยสำคัญที่จะช่วยให้ร่างกายฟื้นตัวได้เร็วขึ้นนั่นเอง
โปรตีน
หลายคนมักเข้าใจผิด คิดว่ากินเนื้อสัตว์ประเภทเนื้อ นม ไข่ แล้วจะทำให้แผลหายช้า
ขอบอกเลยว่าไม่จริง! เพราะสารอาหารประเภทโปรตีนมีประโยชน์ในการสร้างเนื้อเยื่อ และช่วยซ่อมแซมส่วนที่สึกหรอของร่างกาย อีกทั้งยังทำให้เซลล์ประสานตัวเป็นเนื้อเดียวกัน ช่วยให้ผิวหนังที่สร้างขึ้นใหม่มีความแข็งแรง ช่วยลดความเสี่ยงในการเกิดแผลติดเชื้อได้อีกด้วย
หลังการผ่าตัดหรือศัลยกรรมร่างกายควรได้รับโปรตีนให้ได้อย่างน้อยหนึ่งเท่าตัว ซึ่งเราสามารถเลือกกินโปรตีนจากเนื้อปลา ไข่ โยเกิร์ต ธัญพืช และถั่วต่างๆ ได้
ธาตุเหล็กและสังกะสี
เพราะเป็นแร่ธาตุสำคัญที่ช่วยกระตุ้นการสมานแผลได้ดี 
ช่วยสังเคราะห์โปรตีนและคอลลาเจน แถมยังช่วยผลิตเซลล์ผิวใหม่และช่วยสมานบาดแผลได้อีกด้วย
หากอยากฟื้นตัวได้เร็วขึ้นควรกินธาตุเหล่านี้อย่างน้อยวันละ 15 มิลลิกรัม ซึ่งพบได้ในอาหารจำพวก ปลา ไข่ อาหารทะเล ผักใบเขียว และถั่วเหลือง เป็นต้น
ไขมันดี
นอกจากจะให้พลังงานสูงแล้วยังช่วยสลายโปรตีนจากกล้ามเนื้อมาใช้เป็นพลังงานในการสร้างและซ่อมแซมเยื้อหุ้มเซลล์ได้อีก แถมยังมีส่วนช่วยให้แผลสมานได้เร็วขึ้น
ซึ่งไขมันดีนั้นพบได้ในน้ำมันมะกอก น้ำมันรำข้าว น้ำมันถั่วลิสง น้ำมันถั่วเหลือง น้ำมันงา หรืออาหารจำพวกถั่วเปลือกแข็ง เช่น อัลมอนด์ เม็ดมะม่วงหิมพานต์ ถั่วลิสง
วิตามินซี
เรียกได้ว่าเป็นสารอาหารที่จำเป็นต่อร่างกายมากเลยทีเดียว
เพราะนอกจากจะเป็นสารต้านอนุมูลอิสระแล้ว ยังเป็นสารที่ช่วยในการดูดซึมธาตุเหล็ก ช่วยสร้างเม็ดเลือดแดง ช่วยเรื่องความแข็งแรงของผนังหลอดเลือด ทำให้บาดแผลสมานตัวได้เร็วขึ้น ลดอาการบวมช้ำ อักเสบ
โดยเราสามารถกินวิตามินซีได้จากผัก ผลไม้ เช่น ส้ม ฝรั่ง มะละกอ กีวี บร็อกโคลี
ซึ่งในการพักฟื้นรักษาตัวนั้น ร่างกายควรได้รับวิตามินซีไม่น้อยไปกว่าวันละ 100-200 มิลลิกรัม
การดูแลรักษาความสะอาดของแผลผ่าตัดศัลยกรรมก็สำคัญ
ควรทำตามคำแนะนำอย่างเคร่งครัด
รักษาความสะอาดอย่างเหมาะสม จะช่วยให้แผลฟื้นตัวได้เร็วขึ้น
นอกจากนี้แล้วก็ควรงดอาหารสุกๆ ดิบๆ อาหารหมักดอง เพราะอาจทำให้ติดเชื้อได้
บอกได้เลยว่าทำตามคำแนะนำเหล่านี้ไม่กี่วันแผลก็เข้าที่ พร้อมที่จะอวดความสวยให้เห็นแล้วล่ะ