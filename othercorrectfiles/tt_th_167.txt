การวิจัยแบบทดลองทางคลินิก แบบสุ่มเข้ากลุ่มทดลองและกลุ่มควบคุม มีวัตถุประสงค์ เพื่อศึกษาผลของโปรแกรมส่งเสริมการดูแลตนเอง สำหรับผู้ป่วยโรคหลอดเลือดหัวใจต่อ คุณภาพชีวิตและการลดปัจจัยเสี่ยงโรคหลอดเลือดหัวใจ 
กลุ่มตัวอย่างเป็นผู้ป่วยโรค หลอดเลือดหัวใจที่ติดตามการรักษา ณ คลีนิกโรคหัวใจ แผนกผู้ป่วยนอก โรงพยาบาลจุฬาลงกรณ์ สภากาชาดไทย ระหว่างเดือนพฤษภาคม - เดือนธันวาคม 2545 
รวมผู้ป่วยที่เข้าร่วมการศึกษา ทั้งหมด 34 ราย ซึ่งถูกสุ่มเข้ากลุ่มทดลอง และกลุ่มควบคุม
โดยประยุกต์ใช้ระบบการให้ การสนับสนุน และความรู้ ตามทฤษฎีการดูแลตนเอง ของโอเร็ม และโปรแกรมการรักษาโรคหัวใจ แนวธรรมชาติ ของออร์นิช เป็นกรอบแนวคิดสำหรับการศึกษานี้ 
กลุ่มควบคุมได้รับการรักษา ตามปกติ ในขณะที่กลุ่มทดลองได้รับการรักษาตามปกติร่วมกับโปรแกรมส่งเสริมการดูแลตนเอง ผลของโปรแกรมประเมินจากการเปลี่ยนแปลงของ 
1) น้ำหนักตัว 2) ระดับไขมันในเลือด 3) คุณภาพชีวิต จากก่อนเข้าร่วมการศึกษา และ 4 เดือน เมื่อสิ้นสุดการศึกษา ในกลุ่ม ทดลอง เปรียบเทียบกับกลุ่มควบคุม 
การประเมินคุณภาพชีวิตนั้น ผู้วิจัยแปลแบบสอบถาม คุณภาพชีวิตของ Ferrans & Power (1998) ตรวจสอบความเที่ยงตรงจากผู้ทรงคุณวุฒิและ หาค่าความเชื่อมั่นได้ค่าสัมประสิทธิ์แอลฟาของครอนบาช์ = .79 
ผลการวิจัยพบว่า น้ำหนักตัวในกลุ่มทดลองลดลงอย่างมีนัยสำคัญทางสถิติ (p<.05) เมื่อเปรียบเทียบกับกลุ่มควบคุม ระดับไขมันในเลือด, และคะแนนคุณภาพชีวิต 
มีการ เปลี่ยนแปลง แต่ไม่มีนัยสำคัญทางสถิติ (p>.05) 
การศึกษานี้ชี้ให้เห็นว่าการให้ความรู้ โดยผ่านสื่อการสอน และวิธีปฏิบัติร่วมทั้งการให้การสนับสนุนอย่างต่อเนื่อง มีผลช่วย ลดน้ำหนักตัวในผู้ป่วยโรคหลอดเลือดหัวใจที่น้ำหนักเกินและอ้วนได้ในเวลา 4 เดือน