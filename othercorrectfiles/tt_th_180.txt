การศึกษาครั้งนี้เป็นการศึกษาเชิงบรรยาย เพื่อศึกษาความต้องการของญาติผู้ป่วยวิกฤต การตอบสนองความต้องการและบุคคลที่ตอบสนองความต้องการ 
กลุ่มตัวอย่างเป็นญาติของผู้ป่วย ที่เข้ารับการรักษาในหออภิบาลผู้ป่วยหนักอายุรกรรมและศัลยกรรม โรงพยาบาลธรรมศาสตร์ เฉลิมพระเกียรติ์ 
เลือกกลุ่มตัวอย่างแบบเฉพาะเจาะจง คือ มีความสัมพันธ์กับผู้ป่วยโดยเป็น บิดา/มารดา/คู่สมรส/บุตร จำนวน 50 คน 
เก็บข้อมูลโดยแบบสอบถาม ซึ่งผู้ศึกษาสร้างขึ้น โดยศึกษาจากวรรณคดีที่เกี่ยวข้องและประยุกต์เครื่องมือวัดความต้องการของญาติผู้ป่วยของ มอลเตอร์ 
นำไปหาความเที่ยงของเครื่องมือด้วยการหาค่าสัมประสิทธิ์อัลฟา ได้ค่าความเชื่อมั่น 0.76 
วิเคราะห์ข้อมูลโดยใช้โปรแกรมสำเร็จรูป SPSS/PC 
ผลการศึกษาพบว่า ความต้องการรายด้านที่ญาติมีความต้องการมากที่สุดคือ ความต้องการ ลดความวิตกกังวล รองลงมาคือ ความต้องการข้อมูล ส่วนความต้องการที่ญาติต้องการน้อยที่สุด คือความต้องการส่วนบุคคล ส่วนความต้องการที่ญาติได้รับการตอบสนองมากที่สุดคือ ความต้องการ ลดความวิตกกังวล รองลงมาคือ ความต้องการข้อมูล และส่วนที่ได้รับการตอบสนองน้อยที่สุดคือ ความต้องการส่วนบุคคล 
บุคคลที่ตอบสนองความต้องการของญาติมากที่สุดคือ พยาบาล ร้อยละ 88 
ผลการศึกษาที่ได้ครั้งนี้ สามารถนำไปใช้ในการวางแผนการพยาบาลเพื่อตอบสนองความต้องการ 
ของญาติผู้ป่วยภาวะวิกฤตได้ตรงกับความต้องการจริง