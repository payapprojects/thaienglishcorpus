ก่อนจะเข้ารับการตรวจเต้านมโดยแพทย์หรือการทำแมมโมแกรม “การตรวจเต้านมด้วยตัวเองได้อย่างถูกวิธี
นับว่าเป็นด่านแรกของการตรวจพบความเสี่ยง “มะเร็งเต้านม” เพราะหากผู้ป่วยสังเกตเห็นความผิดปกติตั้งแต่เนิ่นๆ และรีบมาพบแพทย์เพื่อตรวจวินิจฉัยอย่างละเอียด โอกาสหายจากมะเร็งเต้านม...ก็ยิ่งเพิ่มเปอร์เซ็นต์มากขึ้นกว่าเดิม!
ตรวจเต้านม บ่อยแค่ไหน...แล้วต้องตรวจวันไหนบ้าง
ตรวจเป็นประจำทุกเดือน
ตรวจหลังประจำเดือนมา 7-10 วัน นับจากวันแรกของการมีประจำเดือน
ตรวจวันเดียวกันของทุกเดือน ถ้าคุณไม่มีประจำเดือนแล้ว
แล้ววิธีการตรวจล่ะ...ต้องทำยังไงนะ?
ยืนหน้ากระจก แล้วดูที่เต้านมทั้ง 2 ข้าง แล้วสังเกตว่า ขนาด รูปร่าง สีผิว ตำแหน่งของเต้านม หัวนม เป็นอย่างไร และควรเทียบการเปลี่ยนแปลงกับเดือนก่อน
หลังจากนั้นให้ยกแขนขึ้นเหนือศีรษะทั้ง 2 ข้าง แล้วดูที่เต้านมอีกครั้ง ค่อยๆ หมุนตัวช้าๆ เพื่อที่จะดูบริเวณด้านข้างของเต้านม
มือเท้าเอว และโน้มตัวมาข้างหน้าเล็กน้อย ดูความเปลี่ยนแปลงซ้ำอีกครั้ง
ใช้นิ้วมือบีบที่หัวนมเบาๆ ดูว่ามีเลือด หนอง หรือน้ำไหลออกจากหัวนมหรือไม่
เริ่มคลำเต้านม ให้คลำตั้งแต่กระดูกไหปลาร้าลงมา ใช้มือซ้ายคลำเต้านมข้างขวา
ให้ใช้นิ้วชี้ นิ้วกลาง และนิ้วนางทั้ง 3 นิ้ว ค่อยๆ กดลงบนผิวหนังเบาๆ และกดแรงขึ้น จนกระทั่งสัมผัสกระดูกซี่โครง
คลำเต้านมให้ทั่วทิศทาง
การคลำทำได้หลายแบบ สิ่งที่สำคัญคือต้องคลำให้ทั่วเต้านมไปจนถึงบริเวณรักแร้ใต้วงแขน
หลังจากนั้นให้เปลี่ยนมาคลำอีกข้างแบบเดียวกัน
เมื่อเสร็จการคลำในท่ายืนแล้ว ให้เปลี่ยนเป็นคลำในท่านอนโดยใช้หมอนหนุนไหล่ข้างที่จะคลำ แล้วคลำซ้ำเหมือนท่ายืน
นี่คือสัญญาณเตือน...ว่าควรรีบไปพบแพทย์
ก้อนเนื้อเต้านมหนากว่าปกติ Lump or thickening (breast, underarm)
ผิวหนังแดง หรือร้อน
รูขุมขนใหญ่ขึ้นเหมือนผิวส้ม
ผิวหนังบุ๋ม  หรือมีการหดรั้ง
มีการนูนของผิว
ปวดกว่าปกติที่เคย
คัน มีผื่น โดยเฉพาะบริเวณหัวนม และฐานรอบหัวนม
หัวนมบุ๋ม
การชี้ของหัวนมเปลี่ยนทิศทาง
เลือดไหลออกจากหัวนม
มีแผลที่หายยากของเต้านม หัวนม