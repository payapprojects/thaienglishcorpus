การเสื่อมสมรรถภาพทางเพศ เป็นปัญหาของผู้ชายที่เราเองอาจไม่มีความเข้าใจ
เรื่องนี้ไม่เพียงลดทอนความมั่นใจ แต่ยังบั่นทอนความรู้สึกคุณพ่อบ้าน จนอาจกลายเป็นปัญหาครอบครัวเลยก็ว่าได้
วันนี้เรามาฟังคุณหมอวิโรจน์ รักษากุล จากคลินิกทางเดินปัสสาวะทั่วไป โรงพยาบาล พญาไท 3 อธิบายถึงปัญหานี้กันดีกว่า
แบบไหน เรียกว่า “เสื่อมสมรรถภาพทางเพศ”
การเสื่อมสมรรถภาพทางเพศ หรือโรคอีดี (ED/Erectile dysfunction)คือลักษณะของการที่อวัยวะเพศชายไม่แข็งตัว หรือไม่ตึงตัวพอจะมีเพศสัมพันธ์หรือระหว่างมีเพศสัมพันธ์
ในแต่ละคนจะมีรายละเอียดอาการต่างกัน 
บางคนไม่แข็งตัว หรือบางคนแข็งตัวระยะสั้นมาก
อาการเหล่านี้พบได้มากในผู้สูงอายุ และบางกรณีสามารถพบได้ในชายทุกวัย
สาเหตุนี้ไง ทำให้เกิดความผิดปกติ
ที่มาหลักของการเสื่อมสมรรถภาพทางเพศของผู้ชาย
แบ่งได้เป็น 2 สาเหตุ คือ ด้านร่างกายและจิตใจ
ด้านร่างกาย : พบมากในผู้สูงอายุ เนื่องจากอายุที่มากขึ้นทำให้ร่างกายเกิดความเสื่อมได้ตามวัยจึงเป็นสาเหตุของความเสื่อมสรรถภาพทางเพศขึ้นได้ด้วยปัจจัยต่างๆ เช่น
โรคประจำตัว : เช่น ความดันโลหิตสูง เบาหวาน โรคหัวใจ ไขมันในเลือด ซึ่งทำให้หลอดเลือดมีความผิดปกติ
หากเส้นเลือดเกิดปัญหาจากสาเหตุของโรคก็ย่อมทำให้เลือดสูบฉีดไปเลี้ยงอวัยวะเพศได้ไม่ดีทำให้อวัยวะเพศไม่แข็งตัว
ระดับฮอร์โมนเพศชายลดลง : ส่งผลทั้งทางร่างกาย จิตใจ อารมณ์ และด้านสังคม ผู้ชายที่มีระดับฮอร์โมนต่ำ
จะกระสับกระส่าย หงุดหงิดง่าย ไม่กระฉับกระเฉง เฉื่อยชา มองโลกในแง่ร้าย ความต้องการทางเพศลดลง อวัยวะเพศแข็งตัวได้ไม่เต็มที่
ความผิดปกติของระบบประสาท : การแข็งตัวของอวัยวะเพศ เกิดจากการสูบฉีดเลือดเข้าไปในเนื้อเยื่อภายในอวัยวะเพศ ที่เกิดเพราะถูกกระตุ้นจากการเร้าอารมณ์ทางเพศ 
เมื่อสัญญาณถูกส่งจากสมองไปยังเส้นประสาทในอวัยวะเพศชาย แต่ถ้าระบบประสาทเกิดความิดปกติ การส่งสัญญาณนี้ก็ไม่สามารถทำได้
การใช้ยา : การใช้ยาบางชนิด ส่งผลให้เกิดการเสื่อมสมรรถภาพทางเพศได้
ด้านจิตใจ : เกิดจากโรคหรือภาวะทางจิตใจ เช่น ภาวะซึมเศร้า ความเครียด ความวิตกกังวล เป็นต้น
รักษาอย่างไร ให้กลับมาเหมือนเดิมอีกครั้ง
แพทย์จะซักประวัติ ตรวจเลือดทางห้องปฏิบัติการ เช่น การตรวจระดับน้ำตาลในเลือด ระดับไขมันในเลือด การทำงานของตับ ไต ระดับฮอร์โมนเพศชาย 
เมื่อแพทย์วินิจฉัยจนทราบสาเหตุแล้ว จะรักษาโดยการให้ยารับประทาน รวมถึงใช้อุปกรณ์เข้าช่วย อย่างปั๊มสุญญากาศ 
หากทำเช่นนี้แล้วผลการรักษายังไม่เป็นที่น่าพอใจ ก็จะใช้ยาฉีดหรือใช้หลายๆ วิธีร่วมกัน
