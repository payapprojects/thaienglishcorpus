ส่วนต่าง ๆ ของกระดูกโครงสร้างและเนื้อเยื่ออ่อนภายในกะโหลกศีรษะและใบหน้ามีความแตกต่างของการเจริญเติบโต ทำให้มีอิทธิพลต่อรูปร่างของใบหน้า
จุดประสงค์ของการวิจัยครั้งนี้ เพื่อศึกษาความสัมพันธ์ของลักษณะจมูกและลักษณะกระดูกโครงสร้างของคนไทย รวมทั้งความสัมพันธ์ของลักษณะจมูกกับอายุ โดยจำแนกตามเพศ 
ความรู้ที่ได้จากการวิจัยนี้จะมาใช้ประโยชน์ เพื่อการวินิจฉัยและวางแผนบำบัดรักษาทางทันตกรรมจัดฟันตลอดจนเป็นพื้นฐานสำหรับการวิจัยครั้งต่อ ๆ ไป 
ภาพรังสีกะโหลกศีรษะด้านข้างซึ่งใช้ในการศึกษาานี้ ได้จากภาควิชาทันตกรรมจัดฟัน คณะทันตแพทยศาสตร์ จุฬาลงกรณ์มหาวิทยาลัย 
กลุ่มตัวอย่าง 400 คน (เพศชาย 200 คน และเพศหญิง 200 คน) ได้จากการสุ่มตัวอย่างแบบเฉพาะเจาะจงจากคนไทย อายุ 10-20 ปี 
คุณสมบัติของกลุ่มคือ มีสุขภาพแข็งแรง และไม่เคยได้รับการรักษาทางทันตกรรมจัดฟัน
จากภาพรังสีกะโหลกศีรษะด้านข้างนำมาศึกษาลักษณะเนื้อเยื่ออ่อนของจมูกและลักษณะกระดูกโครงสร้าง 
พบว่า ลักษณะจมูกและลักษณะกระดูกโครงสร้างมีสหสัมพันธ์ทางสถิติที่ระดับนัยสำคัญ 0.001 
นอกจากนี้ยังพบว่าลักษณะจมูกมีสหสัมพันธ์ทางสถิติกับอายุโดยจำแนกตามเพศที่ระดับนัยสำคัญ 0.001 ด้วย