แผ่นวงจรเชื่อมโยงสัญญาณสำหรับระบบวัดนิวเคลียร์นี้พัฒนาขึ้นให้สามารถสื่อสารข้อมูลระหว่างระบบวัดนิวเคลียร์มาตรฐาน NIM กับไมโครคอมพิวเตอร์ IBM PC 16 บิต XT/AT หรือเทียบเท่าเพื่อเป็นการเพิ่มสมรรถนะการทำงานของระบบวัดให้มีประสิทธิภาพขึ้น 
สามารถประยุกต์ใช้งานทั้งที่เป็นระบบวัดเพื่อวิเคราะห์ผลและระบบควบคุมที่ใช้เทคนิคนิวเคลียร์ 
โปรแกรมที่พัฒนาขึ้นประกอบการใช้งานร่วมกับแผ่นวงจรเชื่อมโยงสัญญาณ แบ่งออกเป็น2 ส่วนหลัก คือ โปรแกรมควบคุมและโปรแกรมสนับสนุนการใช้งาน เขียนด้วยภาษาเบสิกและแอสเซมบลี 
ขนาด 127772 ไบต์ แสดงผลบนจอโมโนโครมผ่านแผ่นควบคุมเฮอร์คิวลิส 
โปรแกรมควบคุมการทำงานประกอบด้วยโปรแกรมย่อย 4 ส่วน คือโปรแกรมควบคุมการรับข้อมูลจากอุปกรณ์นับรังสี 
รับข้อมูลวัดระดับสัญญาณจากเรตมิเตอร์ ควบคุมการวิเคราะห์พลังงานของอุปกรณ์วิเคราะห์พลังงานแบบช่องเดี่ยว(SCA) พร้อมแสดงผลวิเคราะห์สเปกตรัมทางจอภาพ และการควบคุมที่ใช้เทคนิคนิวเคลียร์ 
ความสามารถของแผ่นวงจรเชื่อมโยงสัญญาณแบบอเนกประสงค์นี้สามารถรับข้อมูล นับรังสีจากอุปกรณ์นับรังสีขนาดความจุ 6หลัก รับข้อมูลวัดระดับความแรงรังสีจากเรตมิเตอร์ได้ 8 ช่องวัด ในระบบมัลติเพล็กซ์ 
แต่ละช่องวัดสามารถรับสัญญาณขนาด 0 ถึง 100 มิลลิโวลต์มีความคลาดเคลื่อนน้อยกว่าร้อยละ (+,-)3.6 ตลอดย่านวัด 
สามารถกำเนิดสัญญาณอ้างอิงดิสคริมิเนเตอร์ระดับต่ำ(LLD) ขนาด 0 ถึง 10 โวลต์ มีความละเอียด 10 มิลลิโวลต์ และมีความเป็นเชิงเส้น 0.998 นอกจากนี้ยังสามารถส่งสัญญาณจากผลการเปรียบเทียบระหว่างความแรงรังสีจากเรตมิเตอร์กับค่าระดับสัญญาณอ้างอิง ออกไปควบคุมอุปกรณ์ภายนอกได้ 8 ช่องทาง