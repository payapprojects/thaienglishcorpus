การวิจัยครั้งนี้มีวัตถุประสงค์เพื่อสำรวจการใช้สมุนไพรรักษาตนเองของผู้ป่วยนอกโรคเบาหวาน ที่มารับบริการ ณ โรงพยาบาลชุมชน จังหวัดสุราษฎร์ธานี 
ผลการวิจัยพบว่า อัตราความชุกของผู้ป่วยที่ใช้สมุนไพรรักษาตนเองร่วมกับยาแผนปัจจุบันเป็นร้อยละ 53.7 
จากการวิเคราะห์ปัจจัยที่ต้องการศึกษาทั้งหมด 21 ปัจจัยด้วยสถิติไคสแควร์ 
พบว่ามี 7 ปัจจัยที่มีความสัมพันธ์กับการใช้สมุนไพรร่วมกับยาแผนปัจจุบันของผู้ป่วยอย่างมีนัยสำคัญที่ระดับ .05เรียงลำดับจากความสัมพันธ์มากไปหาน้อย ดังนี้ 
1) ความเชื่อในวิธีการรักษาอื่น 
2) เขตที่อยู่อาศัย 
3) อายุ 
4)ประสิทธิภาพของยาที่ผู้ป่วยประเมิน 
5)ระดับการศึกษา 
6) ทัศนคติต่อการใช้สมุนไพรรักษาโรคทั่วไป และ 
7) ระยะเวลาที่เป็นโรค 
การใช้หรือไม่ใช้สมุนไพรร่วมกับยาแผนปัจจุบันเพื่อรักษาโรคเบาหวานมีผลต่อระดับน้ำตาลในเลือดหลังจากอดอาหารเช้าโดยภาพรวมของผู้ป่วยอย่างไม่มีนัยสำคัญที่ระดับ .05 
สมุนไพรที่ผู้ป่วยเบาหวานนำมาใช้รักษาตนเองร่วมกับยาแผนปัจจุบัน
ได้แก่ ฟ้าทะลายโจร (Andrographis paniculata Wall.ex Nees)
ตำลึง (Coccinia grandis Voigt) หญ้าหนวดแมว (Orthosiphongrandiflorus Bloding) ไมยราบ (Mimosa pudica Linn.) 
มะยม(Phyllanthus acidus Skeels) และสัก (Tectona grandis Linn) 
ร้อยละ 53.5 ของผู้ป่วยเบาหวานมีทัศนคติต่อการใช้สมุนไพรรักษาโรคทั่วไปอยู่ในระดับปานกลาง ร้อยละ 
30.7 มีทัศนคติอยู่ในระดับสูง ส่วนร้อยละ 15.8 มีทัศนคติอยู่ในระดับต่ำ 
การวิจัยครั้งนี้ไม่ได้ศึกษารายละเอียดเกี่ยวกับกระบวนการตัดสินใจในการใช้สมุนไพร และผลทางคลีนิกของการใช้สมุนไพร