การศึกษาครั้งนี้เป็นการวิจัยแบบทดลองใช้รูปแบบการทดลองแบบสลับเพื่อศึกษาผลของการนวดกดจุดสะท้อนที่มือต่ออาการคลื่นไส้ ขย้อนและอาเจียนในผู้ป่วยมะเร็งที่ได้รับเคมีบำบัด โดยศึกษาในหน่วยรังสีวิทยาและเคมีรักษาวิทยาลัยแทพยศาสตร์กรุงเทพมหานครและวชิรพยาบาล 
กลุ่มตัวอย่างมีจำนวน 30 ราย แต่ละรายจะได้รับการสุ่มเข้าสู่ระยะทดลองและระยะควบคุม 
โดยในระยะทดลองจะได้รับการนวดกดจุดสะท้อนที่มือแบบจริง 
และในระยะควบคุมจะได้รับการนวดกดจุดสะท้อนที่มือแบบหลอก
เครื่องมือที่ใช้ในการทดลองได้แก่คู่มือการนวดกดจุดสะท้อนที่มือในผู้ป่วยมะเร็งที่ได้รับเคมีบำบัด 
เครื่องมือที่ใช้ในการเก็บรวบรวมข้อมูล ได้แก่ แบบบันทึกข้อมูลทั่วไป ข้อมูลเกี่ยวกับการรักษาและแบบประเมินอาการคลื่นไส้ ขย้อนและอาเจียน 
วิเคราะห์ข้อมูลโดย การแจกแจงความถี่ ร้อยละ ค่าเฉลี่ยค่าคะแนนเฉลี่ยสูงสุด ค่าคะแนนเฉลี่ยต่ำสุด ส่วนเบี่ยงเบนมาตรฐาน และวิเคราะห์ความแปรปรวน ร่วม (ANCOVA)โดยใช้คะแนนก่อนการทดลองเป็นตัวแปรร่วม 
ผลการศึกษาครั้งนี้พบว่า ผู้ป่วยส่วนใหญ่เป็นเพศหญิงร้อยละ 70 อายุเฉลี่ยอยู่ที่ 40-59 ปี ร้อยละ 66.7 และได้รับการวินิจฉัยว่าเป็นมะเร็งเต้านมมากที่สุดคือร้อยละ 33.3 
ผู้ป่วยในระยะทดลองที่ได้รับการนวดจุดสะท้อนที่มือแบบจริงมีระดับคะแนนเฉลี่ยของอาการคลื่นไส้ ขย้อนและอาเจียนต่ำกว่ากลุ่มควบคุมที่ได้รับการนวดกดจุดสะท้อนที่มือหลอกหลังการทดลองเสร็จทันทีและหลังจากการทดลอง 120 นาที อย่างมีนัยสำคัญทางสถิติ (p < .001) 
ผู้วิจัยเสนอแนะว่าควรนำการนวดกดจุดสะท้อนที่มือมาเป็นการบำบัดร่วมกับการรักษาพยาบาลผู้ป่วยมะเร็งที่ได้รับเคมีบำบัดเพื่อบรรเทาอาการคลื่นไส้ ขย้อนและอาเจียน