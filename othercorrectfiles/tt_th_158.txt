การศึกษานี้เป็นการศึกษาแบบไปข้างหน้าเพื่อประเมินผลความร่วมมือระหว่างแพทย์และเภสัชกรในการรักษาภาวะไขมันผิดปกติในผู้ป่วยเบาหวานชนิดที่ 2 ของผู้ป่วยนอกโรงพยาบาลกลางเปรียบเทียบระหว่างกลุ่มทดลองกับกลุ่มควบคุม 
ตัวชี้วัดชนิดปฐมภูมิของการศึกษาคือ อัตราที่ผู้ป่วยบรรลุเป้าหมายของ LDL-C 
ส่วนตัวชี้วัดชนิดทุติยภูมิคือการเปลี่ยนแปลงของระดับไขมันต่างๆ อัตราการใช้ยาลดไขมัน ชนิดและอัตราการยอมรับคำแนะนำที่เภสัชกรส่งต่อให้แพทย์ 
ผลการศึกษาพบว่ากลุ่มควบคุมจำนวน 100 คนและกลุ่มทดลองจำนวน 108 คน
มีลักษณะโดยทั่วไปและระดับไขมันในเลือดในเบื้องต้นไม่แตกต่างกัน 
เมื่อสิ้นสุดการศึกษาพบว่า LDL-C เฉลี่ยของกลุ่มทดลองน้อยกว่ากลุ่มควบคุมอย่างมีนัยสำคัญทางสถิติ (111.8 ± 33 mg/dL เทียบกับ 124.8 ± 37 mg/dL; p = 0.008) 
สัดส่วนของผู้ป่วยในกลุ่มทดลองมีอัตราการบรรลุเป้าหมายของ LDL-C ที่น้อยกว่า 100 mg/dL สูงกว่ากลุ่มควบคุมอย่างมีนัยสำคัญทางสถิติ (ร้อยละ 39.8 ในกลุ่มทดลอง และร้อยละ 25 ในกลุ่มควบคุม, P = 0.023) 
ระดับไขมันอื่นๆ ในกลุ่มทดลองมีการเปลี่ยนแปลงไปในทางที่ดีขึ้นมากกว่ากลุ่มควบคุม อัตราการใช้ยาและขนาดยา statin ที่ใช้ในกลุ่มทดลองสูงกว่ากลุ่มควบคุมอย่างมีนัยสำคัญ 
เภสัชกรให้คำแนะนำเกี่ยวกับการปรับเปลี่ยนยาลดไขมันในผู้ป่วยทั้งหมด 60 ครั้งและได้รับการยอมรับ 21 ครั้ง 
และให้คำแนะนำแก่แพทย์ในการติดตามระดับไขมันในเลือดของผู้ป่วยจำนวน 60 รายและได้รับการยอมรับ 32 ราย 
โดยสรุปความร่วมมือระหว่างแพทย์และเภสัชกรช่วยเพิ่มประสิทธิภาพในการรักษาภาวะไขมันในเลือดผิดปกติในผู้ป่วยเบาหวานชนิดที่ 2 โดยเพิ่มจำนวนผู้ป่วยที่บรรลุเป้าหมาย LDL-C 
ผลการศึกษานี้สนับสนุนให้เห็นถึงประโยชน์ของการรักษาภาวะไขมันในเลือดผิดปกติแบบสหสาขาวิชาชีพ