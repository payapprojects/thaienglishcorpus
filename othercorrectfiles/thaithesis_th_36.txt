การวิจัยครั้งนี้มีวัตถุประสงค์เพื่อศึกษาการประยุกต์ระบบสารสนเทศมาใช้ใน การจัดการข้อมูลภายในงานก่อสร้างอาคาร 
โดยเน้นศึกษาชนิดของข้อมูลที่ใช้ติดต่อระหว่างหน่ายงานหลัก 2 หน่วยงานได้แก่ ผู้รับเหมาก่อสร้าง และเจ้าของงาน 
การวิจัยจะเริ่มจากการศึกษาปัญหาที่เกิดขึ้นเนื่องมาจากการสื่อสารของข้อมูล และการศึกษาประเภทหรือชนิดของข้อมูลที่ใช้ในงานก่อสร้างอาคาร 
โดยอาศัยข้อมูลผลการตอบแบบสอบถามจากโครงการก่อสร้างอาคารสูง ในเขตกรุงเทพมหานครจำนวน 5 โครงการ จากปัญหาที่พบจึงนำหัวข้อต่าง ๆ ของข้อมูลมาวิเคราะห์ถึงการไหลเวียนของข้อมูลที่เหมาะสม 
โดยใช้แนวความคิดของการพัฒนาระบบสารสนเทศในส่วนของวงจรพัฒนาระบบ (System Development Life Cycle:SDLC) และนำเครื่องมือแผนภาพกระแสข้อมูล (Data Flow Diagrams:DFD) เข้ามาช่วยวิเคราะห์ 
จากการวิจัยพบว่างานก่อสร้างอาคารในปัจจุบันมีปัญหาที่เกิดขึ้นด้านการจัด 
การข้อมูลที่ใช้ระหว่างผู้รับเหมาและเจ้าของงาน ในด้านการนำแนวความคิดของการพัฒนาระบบสารสนเทศเข้ามาใช้วิเคราะห์ข้อมูลที่ไหลเวียนระหว่างองค์การในงานก่อสร้างอาคารนั้น พบว่าสามารถจัดกลุ่มของข้อมูลสำหรับการวิเคราะห์ได้อย่างชัดเจน รวมทั้งสามารถนำเสนอถึงรูปแบบการไหลเวียน และระบบการเข้าออกและเก็บข้อมูลตามประเภทต่าง ๆ ได้ 
นอกจากนี้ผู้วิจัยได้เสนอรูปแบบของการจัดทำพจนานุกรมข้อมูลตัวอย่างเบื้องต้นของแบบฟอร์มในการป้อนข้อมูลและรายงานของระบบเพื่อเป็นแนวทางสำหรับการดำเนินการในส่วนอื่น ๆ ต่อไป