การวิจัยครั้งนี้มีจุดมุ่งหมายเพื่อศึกษาและเปรียบเทียบ ความรู้เจตคติ และการจัดการทางการพยาบาลเพื่อการดูแลผู้ป่วยเรื้อรังต่อเนื่องที่บ้าน ของพยาบาลผู้บริหารหอผู้ป่วย ในโรงพยาบาล สังกัดกระทรวงกลาโหม 
ผลการวิจัยพบว่า 
1. พยาบาลผู้บริหารหอผู้ป่วยโดยส่วนรวมมีความรู้อยู่ในระดับปานกลาง เจตคติทางบวกและมีการจัดการทางการพยาบาลเพื่อการดูแลผู้ป่วยเรื้อรังต่อเนื่องที่บ้านในระดับปานกลาง 
2. เปรียบเทียบความรู้เกี่ยวกับการดูแลผู้ป่วยเรื้อรังต่อเนื่องที่บ้านจำแนกตามวุฒิการศึกษาประสบการณ์ในตำแหน่งผู้บริหารหอผู้ป่วย และประสบการณ์ในการปฏิบัติงานพยาบาล พบว่าค่าเฉลี่ยของคะแนนไม่แตกต่างกันอย่างมีนัยสำคัญทางสถิติที่ระดับ .05 
3. เปรียบเทียบเจตคติ และการจัดการทางการพยาบาลเพื่อการดูแลผู้ป่วยเรื้อรังต่อเนื่องที่บ้าน จำแนกตามวุฒิการศึกษา และประสบการณ์ในตำแหน่งผู้บริหารหอผู้ป่วย พบว่าค่าเฉลี่ยของคะแนนรวมไม่แตกต่างกันอย่างมีนัยสำคัญทางสถิติที่ระดับ .05 
ส่วนประสบการณ์ในการปฏิบัติงานพยาบาลพบว่า แตกต่างกันอย่างมีนัยสำคัญทางสถิติที่ระดับ .05 
4. ในด้านการวางแผนงาน ขั้นตอนการประเมินปัญหาผู้ป่วย พบว่าเป็นปัญหาและอุปสรรคที่พยาบาลผู้บริหารหอผู้ป่วยรายงานมากที่สุด จำนวน28 คน 
โดยระบุปัญหาตามลำดับดังนี้ คือ 
1) มีปริมาณงานมาก
2) ขาดบุคลากร
3) ข้อมูลสำหรับประเมินผู้ป่วยหาย
4) ขาดนโยบายจากโรงพยาบาล 
การศึกษาครั้งนี้พบว่า "การมีปริมาณงานมาก" เป็นปัญหาและอุปสรรคของทุกด้าน