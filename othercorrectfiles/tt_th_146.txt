การวิจัยนี้ มีวัตถุประสงค์เพื่อศึกษาผลของการปรึกษาเชิงจิตวิทยาแบบกลุ่มตามแนวโรเจอร์ส ต่อการลดความเครียดในญาติผู้ป่วยโรคจิตเภท
โดยมีสมมติฐานการวิจัยดังนี้ 
(1) ญาติผู้ป่วยโรคจิตเภทที่เข้าร่วมกลุ่มการปรึกษาเชิงจิตวิทยา จะมีคะแนนความเครียดหลังการเข้าร่วมกลุ่ม ต่ำกว่าก่อนการเข้าร่วมกลุ่ม 
(2) ญาติผู้ป่วยโรคจิตเภทเข้าร่วมกลุ่มการปรึกษาเชิงจิตวิทยา จะมีคะแนนความเครียดหลังการเข้าร่วมกลุ่ม ต่ำกว่าญาติที่ไม่ได้เข้าร่วมกลุ่ม 
การวิจัยใช้แบบการวิจัยที่มีกลุ่มทดลองและกลุ่มควบคุมมีการทดสอบก่อนและหลังการทดลอง (Control Group Pretest-PosttestDesign) 
เครื่องมือที่ใช้ได้แก่ แบบสำรวจความเครียดที่ผู้วิจัยสร้างขึ้น
กลุ่มตัวอย่าง เป็นญาติผู้ป่วยโรคจิตเภท ที่โรงพยาบาลสมเด็จเจ้าพระยา 
ที่มีคะแนนจากแบบสำรวจความเครียดสูงกว่าคะแนนในตำแหน่งเปอร์เซนต์ไทล์ที่75 (47.75 คะแนนจากคะแนนเต็ม 90) และสมัครใจเข้าร่วมการวิจัยจำนวน 15 คน 
แบ่งเป็นกลุ่มทดลอง 7 คน และกลุ่มควบคุม 8 คน กลุ่มทดลองเข้าร่วมการปรึกษาเชิงจิตวิทยาสัปดาห์ละ 1 ครั้ง ครั้งละ3 ชั่วโมงต่อเนื่องกัน 8 ครั้ง 
โดยผู้วิจัยเป็นผู้นำกลุ่มตามแนวทางของโรเจอร์สวิเคราะห์ข้อมูลโดยการทดสอบความแตกต่างของค่าเฉลี่ยของคะแนนความเครียด 
ด้วยวิธีการทดสอบค่าที (t-test) 
ผลการวิจัยพบว่า ญาติผู้ป่วยโรคจิตเภทกลุ่มทดลอง ภายหลังเข้าร่วมกลุ่ม มีคะแนนจากแบบสำรวจความเครียด ต่ำกว่าก่อนเข้าร่วมกลุ่ม อย่างมีนัยสำคัญทางสถิติที่ระดับ .05 และญาติผู้ป่วยโรคจิตเภทกลุ่มทดลอง ภายหลังเข้าร่วมกลุ่ม มีคะแนนจากแบบสำรวจความเครียด ต่ำกว่ากลุ่มควบคุมอย่างมีนัยสำคัญทางสถิติที่ระดับ .05