การวิจัยครั้งนี้มีวัตถุประสงค์เพื่อศึกษาพฤติกรรมการบริโภคอาหารของผู้ป่วย โรคหัวใจขาดเลือดและศึกษาปัจจัยที่มีอิทธิพลต่อพฤติกรรมการบริโภคอาหารไขมันของ ผู้ป่วยโรคหัวใจขาดเลือดซึ่งประกอบด้วยปัจจัยทางสังคมจิตวิทยา ได้แก่ การรับรู้ เกี่ยวกับโรคหัวใจ ค่านิยมในการบริโภคอาหารไขมัน และการสนับสนุนของครอบครัว กับปัจจัยทางประชากรได้แก่ เพศ อายุ การศึกษา และรายได้ โดยใช้วิธีการศึกษาแบบ ภาคตัดขวาง (cross-sectional study) 
กลุ่มตัวอย่างคือผู้ป่วยโรคหัวใจขาดเลือด ที่มารับการตรวจรักษาที่คลีนิคโรคหัวใจของโรงพยาบาลพระมงกุฎเกล้าจำนวน 240 ราย
เก็บข้อมูลโดยใช้แบบสัมภาษณ์ที่ผู้วิจัยสร้างขึ้นเองและวิเคราะห์ข้อมูลด้วยโปรแกรม SPSS/PC+ โดยใช้สถิติ ความถี่ ร้อยละ ค่าเฉลี่ยเลขคณิต คะแนนมาตรฐานที (standard t - score) สัมประสิทธิ์สหสัมพันธ์เพียร์สัน และการวิเคราะห์ถดถอยพหุคูณ 
ผลการวิจัยพบว่าผู้ป่วยโรคหัวใจขาดเลือดส่วนใหญ่ปรับเปลี่ยนพฤติกรรมการบริโภค อาหารโดยการลดการบริโภคอาหารไขมันลง อย่างไรก็ตามผู้ป่วยส่วนใหญ่ยังคงมีพฤติกรรม การบริโภคอาหารไขมันที่เสี่ยงต่อการเพิ่มโคเลสเตอรอลในเลือดเนื่องจากผู้ป่วยยังคง รับประทานอาหารไขมันบางประเภทค่อนข้างบ่อย ได้แก่ อาหารประเภทผัด อาหารประเภท ทอด และอาหารประเภทก๋วยเตี๋ยว 
นอกจากนี้ผู้ป่วยที่ไปงานเลี้ยงประมาณครึ่งหนึ่งยัง รับประทานอาหารที่มีผลเสียต่อสุขภาพเพิ่มขึ้นได้แก่ อาหารไขมัน แอลกอฮอล์ และน้ำอัดลม 
สำหรับปัจจัยที่พบว่ามีอิทธิพลต่อพฤติกรรมการบริโภคอาหารไขมันของผู้ป่วยโรคหัวใจ ขาดเลือดตามกรอบความคิดของการวิจัย คือปัจจัยทางสังคมจิตวิทยาได้แก่ ค่านิยมในการบริโภคอาหารไขมัน ((+,b) = 0.6) และการสนับสนุนของครอบครัว ((+,b) = -1.2) โดยสามารถอธิบายความผันแปรของพฤติกรรมการบริโภคอาหาร ไขมันของผู้ป่วยโรคหัวใจขาดเลือดได้ร้อยละ 41.2