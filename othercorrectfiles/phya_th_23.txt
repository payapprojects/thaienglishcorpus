หลายคนเข้าใจว่าผู้ป่วยโรคริดสีดวงทวารเท่านั้นที่มีอาการถ่ายเป็นเลือด จึงไม่จำเป็นต้องตรวจส่องกล้องลำไส้ใหญ่ก็ได้ 
แต่รู้หรือไม่ว่ายังมีอีกหลายโรคที่อาจมีอาการถ่ายเป็นเลือดได้เช่นกัน เช่น เส้นเลือดของลำไส้ใหญ่ผิดปกติ, เนื้องอกลำไส้ใหญ่, ติ่งเนื้องอกลำไส้ใหญ่, ลำไส้ใหญ่อักเสบ และมะเร็งลำไส้ 
ดังนั้นเพื่อให้ทราบสาเหตุที่แท้จริง นี่คือเหตุผลที่คุณต้องรีบไปหาหมอ
ทำอย่างไร...เมื่อถ่ายเป็นเลือด
ควรให้ข้อมูลกับแพทย์อย่างละเอียด ไม่เขินอายหากมีการตรวจทวารหนักเพราะการตรวจร่างกายและซักประวัติมีความสำคัญอย่างมาก
อย่าชะล่าใจหากมีเลือดออกทางทวารหนัก 
หรือขับถ่ายผิดปกติ ควรรีบพบแพทย์
จะเป็นประโยชน์กับคนไข้อย่างมาก หากพบแพทย์ในวันที่มีเลือดออก
ตรวจเถอะ...ถ้าไม่อยากเจอโรคร้าย
ผู้ป่วยและแพทย์ต้องร่วมมือกันสืบค้นสาเหตุของความผิดปกติ
ดังนั้นเมื่อมีความผิดปกติ ยิ่งควรรีบไปตรวจ เพราะ...
เพื่อทราบต้นเหตุที่แท้จริงของการถ่ายเป็นเลือด : ว่าเกิดจากริดสีดวง หรือสาเหตุอื่นที่อันตรายกว่า เช่น เนื้องอกหรือมะเร็งลำไส้ตรงส่วนปลายและทวารหนักมีเนื้องอก หากไม่พบสาเหตุใดๆ จากการตรวจเบื้องต้น
แสดงว่าสาเหตุอยู่ลึกกว่าระยะนิ้วและกล้องตรวจทวาร ซึ่งจำเป็นต้องใช้เครื่องมือหรือวิธีอื่นในการวินิจฉัยต่อไป
เพื่อวางแผนการรักษาอาการเลือดออกได้ถูกต้องและทันท่วงที : หากเลือดออกจากริดสีดวง จะรักษาตามระยะโรคอย่างเหมาะสม 
หากเลือดออกจากเนื้องอก แพทย์จะตัดเนื้องอกมาวิเคราะห์ว่าเป็นเนื้องอกชนิดใด เพื่อวางแผนการรักษาต่อไป
เพื่อหยุดเลือดที่กำลังออก กรณีที่เลือดออกมากและยังไม่หยุด : หากเป็นเลือดจากริดสีดวงและยังไม่หยุด
แพทย์อาจใช้วิธีฉีดยา การรัดหัวริดสีดวง หรือการผ่าตัดตามความเหมาะสม
แต่หากเลือดออกจากสาเหตุอื่น ยังไม่หยุด แพทย์จะให้พักรักษาตัวในโรงพยาบาล แล้วทำการส่องกล้องเพื่อหาสาเหตุโดยเร็ว
ทั้งนี้ เมื่อพบความผิดปกติก็ควรต้องรีบพบแพทย์ เพื่อให้แน่ใจว่าอาการถ่ายเป็นเลือดที่กำลังเผชิญอยู่นั้น ไม่ใช่สัญญาณของโรคร้ายอย่างมะเร็งลำไส้ใหญ่

 
