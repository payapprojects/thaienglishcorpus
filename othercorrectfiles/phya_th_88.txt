พอได้ยินคำว่า “ข้อเข่าเสื่อม” ปุ๊บ เราก็มักจะนึกถึงรุ่นคุณปู่คุณย่า เพราะเข้าใจว่าโรคนี้จะเกิดกับผู้สูงอายุเท่านั้น
แต่ความจริงแล้วกลับพบว่า ในระยะหลังๆ คนที่อายุน้อยกว่า 60 ปี ก็มีโอกาสพบข้อเข่าเสื่อมได้มากขึ้น โดยมีสาเหตุอื่นเข้ามาเกี่ยวข้อง
ในความเป็นจริงผู้ป่วยจำนวนมากยังคงเพิ่มขึ้นเรื่อย ๆ
แต่จะมีอะไรบ้างนั้น เรามีลิสต์มาให้ลองเช็คตัวเองกันดู
เคยมีอุบัติเหตุหรือได้รับบาดเจ็บ
คนที่เคยประสบอุบัติเหตุมาก่อนจนทำให้ข้อเข่าได้รับบาดเจ็บ อย่างนักกีฬาที่อาจได้รับอุบัติเหตุทำให้เส้นเอ็นบริเวณข้อเข่าฉีกขาดก็มีความเสี่ยงต่อการเป็นข้อเข่าเสื่อม
เพราะเมื่อข้อไม่ปกติ ไม่มั่นคง มีกระดูกแตกหรือกระดูกหัก และกระดูกที่หักนั้นหักเข้าไปในข้อเข่าก็จะทำให้ผิวข้อเข่าผิดปกติได้ ซึ่งถ้ากระดูกเกิดติดไม่ดีพอ มีการสึกกร่อนของผิวกระดูกอ่อนที่เคลือบผิวข้อเข่าไว้
ก็จะทำให้ผิวข้อเข่าไม่เรียบ กระดูกข้อเข่าก็มีการเสียดสี ทำให้เกิดเสียงภายในข้อเวลาเคลื่อนไหว เกิดการอักเสบ เจ็บ และปวดบริเวณข้อเข่า หรืออาจเกิดข้อเข่ายึด
มีภาวะโรคข้ออักเสบเรื้อรัง
ภาวะข้ออักเสบก็เป็นอีกหนึ่งสาเหตุที่พบได้บ่อยที่สุด ซึ่งเกิดจากภาวะข้อเข่าเสื่อม อย่างคนที่เป็นโรครูมาตอยด์ ที่มีปัญหาปวดตามข้อทั่วไป ซึ่งโรครูมาตอยด์นี้เป็นโรคที่เกิดจากความผิดปกติของเยื่อหุ้มภายในข้อเข่า
โดยเนื้อเยื่อนี้จะมีลักษณะหนามากขึ้น และมีการอักเสบ ส่งผลให้มีการสร้างน้ำภายในข้อเข่ามากกว่าปกติ ทำให้เกิดภาวะข้อเข่าอักเสบเรื้อรัง เกิดการสึกหรอของผิวกระดูกอ่อน ทำให้มีอาการข้อเข่าบวม และข้อเข่ายึดตามมาได้
การใช้งานที่ไม่ระวัง
อีกหนึ่งสาเหตุง่ายๆ ที่เกิดจากพฤติกรรมการใช้ชีวิตของตัวเราเอง
บางคนใช้งานข้อเข่าหนักมากเป็นระยะเวลานานก็ทำให้ข้อเข่าเสื่อมก่อนวัยอันควรได้เหมือนกัน เช่น การยกของหนักมากๆ หรือแม้แต่เรื่องธรรมดาที่ใครๆ ก็ทำกัน อย่างการนั่งคุกเข่า หรือการนั่งยองๆ 
เพราะท่านี้ทำให้เกิดแรงกดในข้อสูง
เมื่อทำบ่อยๆ และนานๆ จึงมีโอกาสที่ข้อจะสึกหรอเร็วกว่าคนอื่นๆ ได้ง่าย