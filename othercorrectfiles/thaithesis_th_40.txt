การวิจัยครั้งนี้มีวัตถุประสงค์เพื่อศึกษาสมรรถนะที่พึงประสงค์ด้านการประชาสัมพันธ์ของพยาบาลวิชาชีพ โรงพยาบาลศูนย์ และโรงพยาบาลทั่วไป สังกัดกระทรวงสาธารณสุข 
ประชากรคือ ผู้เชี่ยวชาญด้านการพยาบาลและการสาธารณสุข และผู้เชี่ยวชาญด้านนิเทศศาสตร์และการประชาสัมพันธ์ 
การสุ่มตัวอย่างใช้วิธีสุ่มเป็นแบบเฉพาะเจาะจง โดยคัดเลือกผู้เชี่ยวชาญที่มีประสบการณ์ และ/หรือได้รับรางวัลดีเด่นเฉพาะสาขาการพยาบาล การสาธารณสุข นิเทศศาสตร์และการประชาสัมพันธ์
การดำเนินการวิจัยมี 2 ขั้นตอน คือ 
ขั้นแรกผู้วิจัยทำการสัมภาษณ์พยาบาลประชาสัมพันธ์ในโรงพยาบาลรัฐและเอกชน ร่วมกับนักประชาสัมพันธ์ในธุรกิจบริการ รวมจำนวน 9 คน 
ขั้นที่2) นำสาระมากำหนดเป็นเค้าโครงเบื้องต้น และกำหนดประเด็นในการสร้างแบบสอบถาม เพื่อสอบถามความคิดเห็นของผู้เชี่ยวชาญที่ได้คัดเลือกไว้ โดยใช้เทคนิค เดลฟาย 
ผู้วิจัยรวบรวมข้อมูลโดยใช้แบบสอบถามที่สร้างขึ้น จำนวน 3 รอบ 
รอบที่1 เป็นแบบสอบถามปลายเปิด รอบที่ 2 และรอบที่ 3 เป็นแบบสอบถามมาตราส่วนประมาณค่า 
ทำการวิเคราะห์ข้อมูลโดยค่ามัธยฐาน ฐานนิยมและพิสัยระหว่างควอไทล์ 
ผลการวิจัยสรุปได้ดังนี้ สมรรถนะที่พึงประสงค์ด้านการประชาสัมพันธ์ ของพยาบาลวิชาชีพ โรงพยาบาลศูนย์และโรงพยาบาลทั่วไป สังกัดกระทรวงสาธารณสุข มีจำนวน 4 ด้านคือ 
1) สมรรถนะเชิงคุณลักษณะ 
2) สมรรถนะเชิงวิชาชีพ 
3) สมรรถนะด้านการติดต่อสื่อสาร 
4) สมรรถนะด้านการสร้างเสริมสัมพันธภาพและความเข้าใจอันดี 
ประกอบด้วยรายการสมรรถนะทั้งหมด 97 รายการ เป็นสมรรถนะที่พึงประสงค์ในระดับมากที่สุด 62 รายการ และสมรรถนะที่พึงประสงค์ในระดับมาก 35 รายการ