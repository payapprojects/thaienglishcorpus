บางทีก็ไม่ค่อยแน่ใจว่าการที่คุณย่าขาโก่ง หรือคุณปู่เดินแล้วมีเสียงแกรบๆ ที่ดังมาจากข้อนั้นเป็นอาการของโรคข้อเสื่อมหรือเปล่า
วันนี้เราจึงไปหาข้อมูลมาฝาก กับเช็คลิสต์อาการที่เป็นสัญญาณของ “โรคข้อเสื่อม” รู้กันแล้วจะได้รีบพาไปพบแพทย์เพื่อทำการรักษาได้ทันท่วงที
มีเสียงในข้อ...เวลาเคลื่อนไหว
ความจริงแล้วการเกิดเสียงดังในข้อนั้นอาจเกิดได้จากหลายสาเหตุ ทั้งภาวะกระดูกอ่อนที่บาดเจ็บจากการที่เข่าได้รับอุบัติเหตุ หรือการออกกำลังกายผิดวิธี
การที่กระดูกอ่อนผิวข้อไม่เรียบมาเสียดสีกัน หรือการใช้งานข้อเข่ามากเกินไป จนเกิดการบาดเจ็บ จุดสังเกตคือ คนที่เป็นโรคข้อเสื่อมนั้นมักจะมีอาการปวดในข้อร่วมด้วยนั่นเอง
ขาโก่งผิดปกติ...จนเดินลำบาก
ในกลุ่มนี้จะสังเกตได้ว่าความโก่งของเข่านั้นมักไม่เท่ากัน เวลาเดินตัวจะโยกไปมา เพราะขาสั้นยาวไม่เท่ากัน
ซึ่งเมื่อต้องเดินไกลๆ หรือนานๆ ก็มักจะมีอาการปวดหลังเรื้อรังตามมา ลักษณะของอาการปวดนี้จะปวดแบบเฉพาะจุด
อยู่บริเวณด้านในของเข่าทั้งสองข้าง อาจจะเริ่มจากข้างใดข้างหนึ่งก่อน แล้วลามไปอีกข้าง
ซึ่งหากวิ่งหรือมีการกระแทกก็จะยิ่งปวดบวมบริเวณข้อเข่า ส่วนใหญ่มักพบว่าช่วงแรกๆ จะเริ่มโก่งแค่ข้างเดียวก่อน ซึ่งทำให้หลายคนเลือกที่จะเดินลงน้ำหนักไปที่เข่าอีกข้าง จนกระดูกอ่อนของเข่าข้างที่ดีทนไม่ไหว เริ่มสึกและโก่งตาม จนมีการอักเสบ ปวดบวม และเดินไม่ถนัด
ข้อเข่ายึด...เหยียดสุดไม่ได้
จากที่เคยเหยียดขาได้สุด ก็กลายเป็นเหยียดได้ไม่สุด อาการนี้เกิดจากการยึดติดกันภายในข้อ
เนื่องจากผิวของข้อทั้งสองข้างไม่เท่ากัน ทำให้กระดูกงอกรอบข้อที่ยื่นออกมา หรือชิ้นของกระดูกอ่อนผิวข้อที่แตกออกมาขัดขวางการเคลื่อนไหวของข้อ และกล้ามเนื้อรอบข้อหดเกร็ง
ซึ่งในระยะแรกอาจจะยังไม่ค่อยรู้สึก แต่เมื่อเป็นมากขึ้นจะทำให้ไม่สามารถเคลื่อนไหวหรือเหยียดข้อเข่าให้ตรงได้
กดแล้ว...รู้สึกเจ็บ
อีกหนึ่งอาการของโรคข้อเสื่อมที่สังเกตได้ง่ายคือ เมื่อกดที่ข้อแล้วจะรู้สึกเจ็บ อย่างในกรณีที่ข้ออักเสบจะพบว่าการกดในขณะที่เคลื่อนไหวข้อนั้นจะทำให้รู้สึกเจ็บ
หรือเวลากดกระดูกข้างข้อที่โตหรือบวมจากการที่มีน้ำในข้อมากกว่าปกติจะรู้สึกเจ็บ บางรายมีเยื่อหุ้มข้อหนาขึ้น จะให้ความรู้สึกหยุ่นๆ ซึ่งนั่นก็เป็นสัญญาณของโรคข้อเสื่อมเช่นกัน