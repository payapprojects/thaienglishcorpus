หลายคนคิดว่าโรคกระดูกมักเกิดกับผู้สูงวัยเท่านั้น โดยมองข้ามไปว่าพฤติกรรมการใช้ชีวิตประจำวันของเราเอง ที่เป็นสาเหตุให้เกิดโรคกระดูกสันหลังแม้อายุไม่มากก็ตาม
แล้วพฤติกรรมแบบไหนบ้างล่ะที่ทำให้เกิดความผิดปกติ
มาฟัง นพ.ธีรชัย ผาณิตพงศ์ แพทย์ผู้เชี่ยวชาญประสาทศัลยศาสตร์และศัลยกรรมผ่าตัดกระดูกสันหลัง ศูนย์สมองและกระดูกสันหลัง โรงพยาบาลพญาไท 3 อธิบายกัน
นั่งทำงานนานจนปวดคอปวดหลัง... ระวัง “โรคกระดูกทับเส้น”
ไม่ว่าจะเป็นการนั่งทำงานหน้าคอมพิวเตอร์เป็นเวลานาน หรือขับรถระยะทางไกลโดยไม่หยุดพักยืดเส้นยืดสาย รวมถึงการยกของหนักบ่อยๆ และเกิดอุบัติเหตุ ล้วนแล้วแต่ทำให้เกิดอาการกระดูกทับเส้นประสาทได้ทั้งนั้น
โดย คุณหมอธีรชัย อธิบายว่า อาการของโรคแบ่งได้ตามบริเวณที่เกิด คือ
กระดูกทับเส้นประสาทบริเวณหลังส่วนล่าง ส่งผลกระทบระบบประสาทส่วนเอวไปถึงขา
ปวดหลังช่วงเอวแบบเป็นๆ หายๆ แต่จะปวดมากตอนยืน ก้มเงย หรือยืนนานๆ อาจชาบริเวณขาหรือเท้าด้วย หากอาการรุนแรง ขาทั้งสองข้างอาจเป็นอัมพาต
กระดูกทับเส้นประสาทส่วนคอ ผู้ป่วยมักมีอาการปวดคอ
ขยับคอได้ไม่เหมือนปกติ บางครั้งอาจปวดร้าวแขนข้างใดข้างหนึ่งหรือทั้งสองข้าง
บางคนมีอาการชาที่ปลายนิ้วและลามไปทั้งฝ่ามือ
บางคนมีอาการชาที่ปลายนิ้วและลามไปทั้งฝ่ามือ
คุณหมอธีรชัย บอกว่าการนั่งไขว่ห้าง จะทำให้มีการกดทับน้ำหนักตัวลงที่ก้นข้างใดข้างหนึ่ง ส่งผลให้เกิดอาการชา ปวดเมื่อย และส่งผลให้กระดูกคด และโค้งงอที่หลังได้ และยังทำให้ปวดหลังระยะยาว
จึงไม่ควรนั่งไขว่ห้าง และขณะทำงานควรให้หลังพิงพนักเก้าอี้ทุกครั้ง เพื่อลดโอกาสปวดหลังจากการทำงาน
ก้มมองหน้าจอนานเกินไป... “กระดูกก้านคอเสื่อม” ได้นะ
ใครที่ต้องทำงานอยู่กับหน้าจอคอมพิวเตอร์เป็นเวลานาน จะรู้สึกปวดเมื่อยสะบักหัวไหล่ทั้ง 2 ข้าง เหมือนมีคนเอามือมากดแรงๆ ที่หัวไหล่ ลามไปจนถึงปวดหลัง
คุณหมอธีรชัย บอกว่า เป็นเพราะกล้ามเนื้อและเส้นเอ็นเกิดอาการล้า
และกรณีที่ปรับเก้าอี้ไม่ตรงกับระดับหน้าจอ จนต้องก้มหรือเงยคอตลอดเวลา
ทำให้กระดูกก้านคอเสื่อม หรือกระดูกสันหลังเสื่อมได้
ควรพักสายตาด้วยการลุกจากเก้าอี้ เปลี่ยนอิริยาบถบ่อยๆ และวางจอคอมพิวเตอร์ในระดับที่เหมาะกับสายตา
น้ำหนักเกิน... เสี่ยง “หมอนรองกระดูกสันหลังเสื่อม” มากกว่า
การมีน้ำหนักเกิน ทำให้ร่างกายต้องแบกรับน้ำหนักมากเกินไปจนทำให้ปวดหลัง
ที่สำคัญยังเสี่ยงเป็นโรคหมอนรองกระดูกสันหลังเสื่อม
คุณหมอธีรชัย บอกอีกว่าคนที่มีน้ำหนักตัวปกติก็ใช่ว่าจะไม่เสี่ยง เพราะพฤติกรรมต่างๆ เช่น นั่งทำงานหน้าจอคอมพิวเตอร์เป็นเวลานานๆ ยกของหนัก เดิน ยืน หรือนั่งผิดท่า เล่นกีฬารุนแรง ไม่ออกกำลังกาย หรือแม้แต่อายุที่เพิ่มมากขึ้น ก็ทำให้มีความเสี่ยงในการเกิดโรคหมอนรองกระดูกทับเส้นประสาทได้เหมือนกัน
เมื่อเรารู้ตัวว่ามีพฤติกรรมเสี่ยงก็ควรปรับ
และหากเกิดความผิดปกติขึ้น ก็ควรรีบพบแพทย์เพื่อวินิจฉัยและรักษาต่อไป เพราะหากปล่อยให้อาการรุนแรงอาจต้องรักษาด้วยการผ่าตัด