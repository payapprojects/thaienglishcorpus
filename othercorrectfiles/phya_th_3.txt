เราเชื่อว่าหลายคนหมดความมั่นใจในการพูดคุย ไม่กล้ายิ้มอย่างเต็มที่ 
เพราะปัญหาสีฟันผิดเพี้ยน ฟันเก ฟันเล็ก ฟันห่าง ฟันแตก การทำวีเนียร์จะช่วยคุณจัดการทุกปัญหาและกลับมาฉีกยิ้มได้อย่างมั่นใจ
เทคนิค “วีเนียร์” คืออะไรนะ?
วีเนียร์ คือ การเคลือบฟันเทียม 
มีรูปแบบคล้ายครอบฟัน ต่างกันตรงที่การทำวีเนียร์ไม่ได้ครอบทั้งซี่
เป็นเพียงการเคลือบแค่แผ่นบางๆ แปะไปที่บริเวณหน้าฟันเพื่อแก้ไขปัญหาต่างๆ ไม่ว่าจะเป็น ปัญหาสีฟัน เช่นฟันตกกระ ฟันมีแถบสีเทา หรือฟันที่รูปร่างผิดปกติ แม้กระทั่งฟันมีการเรียงตัวผิดปกติเล็กน้อยก็สามารถแก้ไขได้ 
เช็คหน่อย! การทำวีเนียร์ทั้ง 2 แบบ ต่างกันอย่างไร
1. วีเนียร์ที่ทำจากเรซินคอมโพสิต ให้สีเหมือนฟันจริง
ค่าใช้จ่ายย่อมเยาแต่ไม่ถาวร เพราะวัสดุมีคุณสมบัติดูดสี 
ถ้าดื่มกาแฟ ชา หรือสูบบุหรี่ เมื่อผ่านไป 2 -3 ปี สีของฟันจะเปลี่ยนไปอาจต้องมาเปลี่ยนชุดใหม่
โดยใช้เวลาทำเพียงครั้งเดียวเสร็จ แต่ค่อนข้างนาน หากคนไข้ทำ 6 – 8 ซี่ อาจต้องใช้เวลาประมาณ 3 ชั่วโมง 
2. วีเนียร์ที่ทำจากเซรามิก ข้อดีของเซรามิกคือไม่ดูดสีแต่ก็มีราคาสูง 
ส่วนในเรื่องของความคงทน หากไม่ได้ใช้งานฟันผิดประเภท
งานวิจัยพบว่าเกิน 95% อยู่ได้นานเกิน 10 ปี
ในการทำคนไข้ต้องมาพบทันตแพทย์อย่างน้อย 2 ครั้ง 
ครั้งแรกจะทำการกรอหน้าฟัน แล้วพิมพ์ปากเพื่อส่งให้ Lab ทำชิ้นงานขึ้นมา 
โดยขณะที่รอชิ้นงานตัวจริง ทันตแพทย์จะทำวัสดุบูรณะชั่วคราวไปให้ 
หลังจากนั้น 1 – 2 สัปดาห์ จึงกลับมาติดวีเนียร์ตัวจริง
ขั้นตอนการทำวีเนียร์
ขั้นตอนแรก – พูดคุยกับทันตแพทย์ถึงความต้องการ
เพราะบางปัญหาอาจเหมาะสมที่จะแก้ไขได้ด้วยวิธีอื่น เช่น ฟอกสีฟัน อุดฟัน จัดฟัน เป็นต้น 
ขั้นตอนที่ 2 – เมื่อตัดสินใจทำวีเนียร์แล้ว เข้าสู่ขั้นตอนการพิมพ์ปากเพื่อทำแบบจำลองสำหรับแปะหน้าฟัน 
เพื่อใช้ในการสื่อสารระหว่างทันตแพทย์และคนไข้ สร้างความมั่นใจให้กับคนไข้ว่าจะออกมาตามแบบที่ต้องการ 
ขั้นตอนที่ 3 – กรอเตรียมหน้าฟันออก มากหรือน้อยขึ้นอยู่กับปัญหาเดิมของฟัน เช่นถ้าฟันเรียงดีอยู่แล้ว
อาจจะกรอเพียง 0.5 มิลลิเมตร 
แต่ถ้ามีฟันเหยินออกมาอาจต้องกรอมากขึ้น เพื่อความพอดีของการเรียงตัวของฟันหลังแปะวีเนียร์ 
ขั้นตอนที่ 4 – แปะวีเนียร์ลงบนหน้าฟัน 
ทำวีเนียร์แล้ว...สุขภาพฟันก็ยังแข็งแรง
หลังทำวีเนียร์ คุณจะได้ฟันสวยแนบสนิทไปกับฟันจริง
สามารถทำความสะอาดด้วยการแปรงฟันใช้ไหมขัดฟัน และขูดหินปูนได้ตามปกติ
รวมทั้งยังใช้งานได้ใกล้เคียงของเดิม 
และหากทำวีเนียร์ด้วยวัสดุจากเซรามิกก็ยิ่งหมดกังวลเรื่องสีฟันผิดเพี้ยนไปได้เลย