การวิจัยกึ่งทดลองครั้งนี้ มีวัตถุประสงค์เพื่อเปรียบเทียบภาวะซึมเศร้าของผู้ป่วยโรคพิษสุราเรื้อรัง ก่อนและหลังได้รับการเสริมสร้างพลังอำนาจและการบำบัดทางปัญญา และเปรียบเทียบภาวะซึมเศร้าระหว่างกลุ่มที่ได้รับการเสริมสร้างพลังอำนาจและการบำบัดทางปัญญากับกลุ่มที่ได้รับการพยาบาลตามปกติ 
กลุ่มตัวอย่างคือ ผู้ป่วยโรคพิษสุราเรื้อรัง จำนวน 40 คน 
ซึ่งจัดแบ่งเป็น2 กลุ่ม ในจำนวนที่เท่ากัน คือ กลุ่มทดลอง 20 คน กลุ่มควบคุม 20 คน โดยการคัดเลือกกลุ่มตัวอย่างที่มีคุณสมบัติตามเกณฑ์และจับคู่กลุ่มทดลองและกลุ่มควบคุมตามระดับคะแนนความซึมเศร้าและระดับการศึกษา 
กลุ่มทดลองได้รับการเสริมสร้างพลังอำนาจและการบำบัดทางปัญญา ส่วนกลุ่มควบคุมได้รับการพยาบาลตามปกติ 
เครื่องมือที่ใช้ในการวิจัยคือ โปรแกรมการเสริมสร้างพลังอำนาจและการบำบัดทางปัญญาซึ่งได้ตรวจสอบความตรงตามเนื้อหาโดยผู้ทรงคุณวุฒิ และแบบประเมินภาวะซึมเศร้าของเบ็ค (Beck Depression Inventory) 
ซึ่งมีค่าความเที่ยงจากการคำนวณค่าสัมประสิทธิ์แอลฟ่าของครอนบาคเท่ากับ .82 
วิเคราะห์ข้อมูลโดยใช้สถิติเชิงบรรยายและสถิติทดสอบที 
ผลการวิจัยสรุปได้ดังนี้ 
1. ค่าเฉลี่ยของคะแนนภาวะซึมเศร้าของผู้ป่วยโรคพิษสุราเรื้อรังหลังได้รับโปรแกรมการเสริมสร้างพลังอำนาจและการบำบัดทางปัญญาต่ำกว่าก่อนได้รับโปรแกรมอย่างมีนัยสำคัญทางสถิติที่ระดับ.05 
2. ค่าเฉลี่ยของคะแนนภาวะซึมเศร้าของผู้ป่วยโรคพิษสุราเรื้อรังหลังการทดลองของกลุ่มที่ได้รับโปรแกรมการเสริมสร้างพลังอำนาจและการบำบัดทางปัญญาต่ำกว่ากลุ่มที่ได้รับการพยาบาลตามปกติอย่างมีนัยสำคัญทางสถิติที่ระดับ .05 
ดังนั้นโปรแกรมการเสริมสร้างพลังอำนาจและการบำบัดทางปัญญาสามารถส่งผลให้ภาวะซึมเศร้าในผู้ป่วยโรคพิษสุราลดลง