การวิจัยครั้งนี้มีจุดมุ่งหมาย เพื่อพิจารณาถึงกฎหมายโทรคมนาคมของไทยว่าเหมาะสมหรือใช้ปรับกับการให้บริการเพิ่มคุณค่าในประเทศไทยได้หรือไม่ 
หากไม่เหมาะสมหรือไม่อาจปรับใช้ได้สมควรที่จะปรับปรุงแก้ไขกฎหมายให้สอดคล้องกับความจริง และให้ทันสมัยได้ประการใด 
ผลการวิจัยพบว่ากฎหมายโทรคมนาคมที่ใช้บังคับกับการให้บริการเพิ่มคุณค่าของประเทศไทยยังมีบทบัญญัติที่ไม่ชัดเจน ทำให้เกิดปัญหาการบังคับใช้กฎหมาย และการตีความกฎหมาย 
ซึ่งมีผลกระทบต่อการดำเนินงานขององค์กรที่ให้บริการโทรคมนาคม นอกจากนั้นกฎหมายโทรคมนาคมยังไม่สอดคล้อง กับนโยบายการสื่อสารโทรคมนาคมของรัฐ และกฎหมายอื่นบางฉบับ เนื่องจากมีข้อจำกัดบางประการที่เป็นอุปสรรค 
นอกจากนี้การให้บริการโทรคมนาคมในรูปแบบต่าง ๆ ยังคงอยู่ภายใต้กฎหมายซึ่งเน้นการควบคุมของรัฐ ไม่อาจปรับเปลี่ยนให้ทันกับการพัฒนาเทคโนโลยีการสื่อสารโทรคมนาคมได้ 
ผลจากการศึกษาพบว่า ควรมีมาตรการส่งเสริมให้เอกชนมีบทบาทในการให้บริการเพิ่มคุณค่าจัดตั้งองค์กร เพื่อประสานงานและทำหน้าที่กำหนดนโยบายวางแผนเกี่ยวกับการให้บริการเพิ่มคุณค่าและมีกฎหมายที่คอบคลุมและเหมาะสมกับเทคโนโลยีการสื่อสารโทรคมนาคม 
ซึ่งจะทำให้กฎหมายโทรคมนาคมของไทยมีความคล่องตัวเปลี่ยนแปลงได้ตามบริบทและมิติของการพัฒนาประเทศ