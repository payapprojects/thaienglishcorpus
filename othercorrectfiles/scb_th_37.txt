ปากีสถาน.... มีอะไรให้เที่ยว?
ไม่อันตรายเหรอ?
 มันน่ากลัวไหม?
แชร์
ปากีสถาน.... มีอะไรให้เที่ยว?
ไม่อันตรายเหรอ?
 มันน่ากลัวไหม?
เรื่องโดย: ภู เมฆพิพัฒน์
แทบทุกคนที่พอรู้ว่าผมจะไปเยือนดินแดนชื่อไม่คุ้นหูสำหรับนักท่องเที่ยวชาวไทย จะมีคำถามพร่างพรูออกมามากมาย 
ส่วนใหญ่หนักไปในทางไม่เห็นด้วย อาจเพราะชื่อเสียงที่เคยได้ยินผ่านสื่อต่างๆ ไล่ตั้งแต่ประเพณีวัฒนธรรมที่แตกต่างจากคนไทยเอามากๆ ไปจนถึงข่าวคราวสถานการณ์ความไม่สงบที่มักมีให้เห็นอยู่บ่อยครั้ง
ยังไม่นับว่าการเดินทางไปเยือนปากีสถานสำหรับคนไทยอาจจะยุ่งยากอยู่ซักเล็กน้อย โดยเฉพาะการขอวีซ่า (ซึ่งก็ไม่รู้ว่าจะทำให้มันยุ่งยากทำไม) 
เริ่มจากกรอกแบบฟอร์มที่ดาวน์โหลดจากเทีเว็บสถานฑูตฯ พร้อมด้วยพาสปอร์ตกับเอกสารปึกใหญ่
หอบหิ้วไปยื่นที่สถานฑูตปากีสถานที่ซอยนานา ถ้าเอกสารครบก็ต้องเดินออกไปโอนเงินค่าวีซ่าที่ธนาคารตรงปากซอย 
แล้วค่อยเดินย้อนกลับมาสถานฑูตเพื่อรับใบเสร็จรับเงินและใบนัดรับวีซ่าอีกที ซึ่งปกติจะใช้เวลา 3 วันทำการ
ทั้งหมดนี้ต้องไปด้วยตัวเองเท่านั้น มอบอำนาจให้ใครไปทำแทนไม่ได้.... 
ยุ่งมั้ย... 
ถามใจเธอดู?
แต่เมื่อเพื่อนร่วมทริปอีก 2 คนยืนยันเป็นมั่นเหมาะถึงความมุ่งมาดปรารถนาในการเดินทาง ตั๋วเครื่องบินและวีซ่าก็พาเราลัดฟ้าสู่เทือกเขาคาราโครัมในเย็นวันหนึ่งก่อนลมหนาวแรกของปี 2559 จะพัดผ่านเข้ามา
การเดินทางในปากีสถาน นักท่องเที่ยวต่างชาติไม่สามารถไปด้วยตนเองได้ 
ต้องใช้บริการเอเย่นต์ทัวร์ที่โน่นออกหนังสือรับรองให้เราใช้เป็นเอกสารประกอบไปยื่นขอวีซ่า 
เพื่อนผมส่ง email ไปถึง Altaf เอเย่นต์ทัวร์ที่ปากีสถานให้ช่วยจัดโปรแกรมการเดินทางให้ 
แจ้งไปว่ามีเวลากี่วัน, มีเงื่อนไขอะไรบ้าง, ความต้องการเป็นยังไง, ฯลฯ ทางโน้นจะส่งโปรแกรมให้เราดูพร้อมค่าใช้จ่ายทั้งหมด มีทั้งแบบแพ็กเกจเหมาหมดค่ารถค่าน้ำมันค่าไกด์ค่าโชเฟอร์ค่ากินค่านอนค่าใบอนุญาต 
พูดง่ายๆ ว่าไปแต่ตัวทัวร์ยกแก๊ง หรือจะเป็นแบบบุฟเฟต์ รวมทุกอย่างยกเว้นค่ากิน คือ หากินกันเองก็ได้ 
ต่อรองกันจนพอใจแล้วก็ยืนยันตามนั้น เตรียมเงินสดไปจ่ายทีเดียวที่โน่นเลย 
เมื่อไปถึงก็ต้องพึ่งเอเย่นต์ตลอดทริป 
จะเดินทางไปไหนต้องมีการขออนุญาต มีใบ Permit แสดงให้เจ้าหน้าที่ตรวจตามจุดต่างๆ 
ผมกับเพื่อนๆ มีรถขับเคลื่อน 4 ล้อพร้อมโชเฟอร์และไกด์พาเราตะลอนไปตามโปรแกรมที่วางไว้ ซึ่งโดยรวมแล้วก็เป็นไปตามโปรแกรมเกือบร้อยเปอร์เซ็นต์
สำหรับผู้ที่อยากจะไปสัมผัสปากีสถานบ้าง พอจะสรุปจากประสบการณ์ตรงมาได้ประมาณนี้
ปากีสถานเป็นประเทศมุสลิมที่ค่อนข้างเคร่งครัด โดยเฉพาะในหัวเมืองรอบนอก 
บนท้องถนนจะเต็มไปด้วยผู้ชาย พ่อค้าวาณิช แรงงานล้วนเป็นเพศชายทั้งสิ้น 
ผู้หญิงจะอยู่แต่ในบ้าน 
จะมีให้เห็นในที่สาธารณะบ้างก็มักคลุมหน้าเห็นแต่ดวงตาคมโต หรือเป็นเพียงเด็กหญิงก่อนโตเป็นสาวเดินไปโรงเรียนเท่านั้น
คนปากีฯ โดยเฉพาะเพศชายและเด็กๆ เป็นมิตรมากกกกก 
ยิ้มแย้มทักทายตลอดที่พบเจอ 
และส่วนใหญ่จะชอบเป็นนายแบบ 
มักขอให้ถ่ายรูปให้เมื่อเห็นกล้องในมือนักท่องเที่ยว
ปากีสถานจริงๆ แล้วเป็นประเทศสวยงามและสงบพอสมควร 
ไม่ได้น่ากลัวเหมือนที่ได้ยินข่าวคราวบ่อยๆ 
ผมว่าดีไม่ดี ยังดูน่าไว้วางใจกว่าหลายๆ เมืองแถบบ้านเราเสียด้วยซ้ำ
เด็กๆ หนุ่มๆ ปากีฯ โดยเฉพาะทางตอนเหนือหน้าตาหล่อเหลา เป็นส่วนผสมที่ลงตัวของฝรั่ง+แขก+จีน(นิดๆ) 
ให้นึกถึงหน้าจอห์นนี่ แอนโฟเน่ตอนหนุ่มๆ หรือมาริโอ เมาเร่อ ที่คมเข้มขึ้นและเติมไรขนลากยาวตั้งแต่จอนลงไปถึงคางกับเหนือริมฝีปาก
เด็กๆ สาวๆ ปากีฯ ทางเหนือก็ไม่แพ้กัน 
ให้นึกถึงหน้าพิ้งกี้ สาวิกา 
ที่นี่เดินชนทุกสามเสาไฟฟ้า (แต่หากโตเป็นสาวเต็มวัยแล้วความงามของหล่อนจะซ่อนอยู่ใต้ผ้าคลุมหน้า)
ทางตอนเหนือหนาวมาก 
ผมไปเขตที่เรียกว่า "กิลกิต-บัลติสถาน" อยู่ทางเหนือสุดติดชายแดนจีน อินเดีย และอัฟกานิสถาน 
นอกจากนี้ยังอยู่ท่ามกลางวงล้อมของ “ยักษ์ใหญ่” บิ๊กเบิ้มทั้งสามของเอเชีย ได้แก่ เทือกเขาหิมาลัย, เทือกเขาฮินดูกุส และเทือกเขาคาราโครัม
ช่วงปลายตุลาคมที่ไปเป็นฤดูใบไม้ร่วง 
จะพบเห็นใบไม้เปลี่ยนสีตลอดทาง ฟ้าโปร่ง 
อากาศหนาว 
เข้านอนในอุณหภูมิต่ำกว่าสิบองศาฯ ทุกคืน ตื่นมามีไอเย็นๆ ออกจากปากทุกเช้า 
ผู้คนที่นี่นิยมออกมานั่งผึ่งแดดจัดๆ ทั้งวันแบบไม่กลัวยูวี
ค่าเงินโดยประมาณ 1 บาท = 3 รูปี (PKR) 
ซึ่งต่างจากประเทศเพื่อนบ้านอย่างอินเดียที่ 1 บาท = 2 รูปี (INR) 
สามารถแลกเงินได้ที่สนามบินหรือธนาคารบางแห่ง
(ให้ไกด์แนะนำได้)
ผู้คนที่นั่นยังใช้มีวิถีชีวิตเรียบง่าย 
จับจ่ายซื้อของกันในตลาดหรือร้านขายของชำเล็กๆ จึงนิยมใช้เงินสด บัตรเครดิต/เดบิต จะเริ่มเป็นที่นิยมในเมืองใหญ่หรือตามห้างสรรพสินค้าใหญ่ๆ เท่านั้น
ใครที่รู้สึกว่าเป็น "คนไม่สำคัญ" ในเมืองไทย มานี่รับรองคุณจะรู้สึกเหมือนเป็นเซเลบ ขึ้นทันใด 
ทุกวันจะมีคนมาขอถ่ายรูปผมอย่างน้อย 4-5 คน 
บ้างมาขอเซลฟี่ บ้างมาขอจับไม้จับมือแล้วให้เพื่อนถ่ายรูปให้ 
ที่ฮาสุดคือ วันเดินทางกลับ 
ผมให้โชเฟอร์จอดรถเพื่อถ่ายรูปวิวแม่น้ำระหว่างทาง 
พี่น้องแขกที่นั่งปิคนิกกันแถวนั้นร่วมยี่สิบชีวิตทิ้งวงอาหารวิ่งกรูกันเข้ามาขอถ่ายรูปด้วย 
พี่คนนั้นมีกีตาร์ก็เอามายัดใส่มือให้เป็นพร็อพ น้องคนนี้เอาแว่นดำมาให้สวม  
ถึงขั้นมีพี่คนนึงต้องตั้งตนเป็นผู้จัดการคอยจัดคิวคนเข้าแถวมาถ่ายรูปกับผมเลยทีเดียว
ฤดูท่องเที่ยวที่ดีที่สุดทางตอนเหนือ ว่ากันว่าเป็นช่วงหน้าร้อน เดือน เม.ย. - ก.ค. 
แต่อุณหภูมิก็ยังคงเย็นกว่าบ้านเราแน่นอน
ด้วยความเคร่งครัดในวิถีมุสลิม ชายหญิงที่มิใช่สามีภรรยาไม่ควรอยู่ด้วยกันสองต่อสอง  
ในขณะที่ไกด์ท้องถิ่นล้วนเป็นเพศชาย  
ทำให้การเดินทางโดยลำพังของนักท่องเที่ยวหญิงเป็นเรื่องที่ทำได้ยาก  
สาวใดอยากลุยเดี่ยวลองหาเพื่อนไปด้วยน่าจะเป็นทางเลือกที่ดี  
อีกอย่าง... กางเกงยาวแค่คืบหรือกระโปรงสั้นๆ ทิ้งไว้ที่เมืองไทยเถอะนะ
มีสายการบินเจ้าเดียวบินจากเมืองไทยไปปากีสถาน คือ การบินไทย บินเกือบ 5 ชั่วโมง 
ไปถึงดึก จะนอนสนามบินหรือเข้าไปนอนในอิสลามาบัดแล้วค่อยเดินทางต่อไปกิลกิตก็ได้ 
ขากลับถึงเมืองไทยหกโมงเช้า และเวลาที่โน่นช้ากว่าเมืองไทย 2 ชั่วโมง
ตอนไปแทบทุกมื้อกินแต่แกงไก่ขลุกขลิกๆ ข้าวสวย (เม็ดร่วนๆ ยาวๆ) แกงผักข้นๆ กับแป้งเป็นแผ่นๆ จะเรียกจาปาตีหรือนานก็แล้วแต่ 
แต่เชื่อเถอะ... มันดีกว่าอาหารอินเดียมากกกก
คาราโครัมไฮเวย์เป็นไฮเวย์ที่สูงที่สุดในโลก (จากระดับน้ำทะเล) เชื่อมระหว่างจีนกับปากีสถาน ระยะทางรวมประมาณ 1,400 กม.
ไฟฟ้าในปากีสถาน ยังไม่เสถียร 
หลายโรงแรมไฟฟ้า (รวมทั้งสัญญาณไวไฟ) 
ไม่พอใช้ และเปิดปิดไฟเป็นเวลา 
บางที่ไม่มีน้ำอุ่นอาบ
ที่นั่นฝุ่นค่อนข้างเยอะ เข้าใจว่าไม่มีคนกวาดถนนเหมือนบ้านเรา 
ใครแพ้ฝุ่นควันควรพกหน้ากากกันฝุ่นไปด้วยก็ดีครับ
ถึงจะมีความปลอดภัยในระดับหนึ่ง แต่ก็ไม่ควรประมาท ปฏิบัติตามคำแนะนำของไกด์อย่างเคร่งครัด 
โดยส่วนตัวผมจะซื้อประกันการเดินทางทุกครั้งเมื่อไปต่างประเทศ และขอแนะนำให้ซื้อกัน 
เชื่อเถอะ.... มันไม่คุ้มหรอกถ้าเกิดเหตุไม่คาดคิดขึ้น แลกกับเงินไม่กี่ร้อยบาท ที่สำคัญจะได้ไม่ต้องมานั่งเสียดายในภายหลังว่า “รู้งี้ ซื้อประกันการเดินทางซะก็ดี”
ทั้งหมดนี้ ผมไม่ได้มาชวนเชื่อให้รีบเก็บกระเป๋าขอวีซ่าไปเที่ยวปากีสถาน 
เพียงแต่สรุปจากประสบการณ์ตรงที่ได้สัมผัสมา 7-8 วัน ประเทศนี้อาจจะเหมาะสำหรับคนที่รักการท่องเที่ยวแบบสมบุกสมบันอยู่ซักหน่อย 
แต่ยืนยันว่ามันก็ไม่ถึงกับลำบากมากมาย 
(ผมเจอก๊วนคนไทยวัยเกษียณจับกลุ่มไปเที่ยวกันเองด้วย) 
เมื่อแลกกับธรรมชาติอันยิ่งใหญ่ตระการตากับความเป็นมิตรของผู้คนที่ได้พบเจอ แค่นี้ก็เพียงพอที่จะต้องหาโอกาสกลับไปเยือนอีกครั้ง.... แน่นอน.