มะเร็งรังไข่ (Ovarian Cancer) เป็นมะเร็งที่พบได้มากเป็นอันดับต้นๆ
ของมะเร็งระบบอวัยวะสืบพันธุ์ผู้หญิงที่จัดว่าเป็นภัยเงียบตัวอันตราย เพราะเป็นโรคที่มีอัตราเสี่ยงต่อการเสียชีวิตมากเป็นอันดับต้นๆ
จากสถิติขององค์การอนามัยโลกในปี พ.ศ. 2551 พบว่าโรคมะเร็งเป็นสาเหตุการเสียชีวิตอันดับต้นๆ สูงถึง 13% ของการเสียชีวิตของคนทั่วโลก
สำหรับในประเทศไทยนั้นโรคมะเร็งรังไข่จะพบได้เป็นอันดับ 6 ของโรคมะเร็งในสตรี
 มีอุบัติการณ์ของการเกิดโรคประมาณ 6.8/100,000 คนต่อปีเลยทีเดียว
 ซึ่งแพทย์หญิงกรพินธุ์ รัตนสัจธรรม แพทย์ผู้เชี่ยวชาญด้านมะเร็งนรีเวช  โรงพยาบาลพญาไทศรีราชา จะมาพูดถึงเรื่องนี้ให้ได้ทราบกัน...
มะเร็งรังไข่มีความอันตรายมากแค่ไหน และอะไรคือสาเหตุของมะเร็งรังไข่ ?
มะเร็งรังไข่ เกิดจากการที่เซลล์บริเวณรังไข่ 
มีการเจริญเติบโตที่ผิดปกติ
โดยที่ร่างกายไม่สามารถควบคุมได้ และเกิดเป็นก้อนขึ้น รวมทั้งสามารถแพร่กระจายไปยังอวัยวะข้างเคียง หรืออวัยวะที่อยู่ไกลได้
โดยปัจจุบันมะเร็งรังไข่พบมากเป็นอันดับ 2 ของมะเร็งอวัยวะสืบพันธุ์เพศหญิง รองจากมะเร็งปากมดลูก 
พบมากในช่วงอายุ 40-60 ปี
แต่อย่างไรก็ตามในวัยเด็กหรือวัยรุ่นอายุน้อยๆ ก็สามารถพบมะเร็งรังไข่ได้เช่นกัน
ส่วนสาเหตุของการเกิดมะเร็งรังไข่ ยังไม่เป็นที่ทราบแน่ชัดแต่มีการค้นพบปัจจัยเสี่ยง อาทิ 
สตรีที่มีบุตรยากหรือไม่มีบุตร
ภาวะมีประจำเดือนเร็ว หรือ หมดประจำเดือนช้า
อาการแฝงที่ซ่อนเร้นของมะเร็งรังไข่ และระยะที่เกิดมะเร็งรังไข่มีความแตกต่างกันอย่างไร
มะเร็งรังไข่มีทั้งหมด 4 ระยะ
อาการที่พบได้ในมะเร็งรังไข่ ได้แก่ ภาวะท้องอืดแน่นท้อง ปวดท้อง รู้สึกท้องโตขึ้น คล้ำได้ก้อนบริเวณท้องน้อย
น้ำหนักลด เบื่ออาหาร ตรวจพบมีน้ำในท้อง มีปัสสาวะบ่อย หรือ อุจจาระลำบาก จากการที่ก้อนไปกดเบียดกระเพาะปัสสาวะ หรือลำไส้ เป็นต้น 
แต่อย่างไรก็ดีมีผู้ป่วยบางส่วนที่ไม่มีอาการใดๆ เลย โดยผู้ป่วยกลุ่มนี้จะตรวจพบมะเร็งรังไข่ได้โดยบังเอิญ จากการมาตรวจสุขภาพทั่วไป
ส่วนในระยะท้ายๆ ที่มะเร็งมีการกระจายไปที่อวัยวะอื่นๆ
ก็อาจเกิดอาการผิดปกติจากการที่อวัยวะนั้นทำงานผิดปกติได้เช่น ถ้ากระจายไปที่ปอดอาจมีอาการหายใจลำบาก, กระจายไปที่ตับ อาจมีอาการตับโต หรือค่าการทำงานของตับผิดปกติเป็นต้น 
ส่วนการวินิจฉัยว่าผู้ป่วยเป็นมะเร็งในระยะใด ขึ้นอยู่กับอาการของผู้ป่วย
การตรวจร่างกาย การตรวจสุขภาพเพิ่มเติม เช่น การตรวจเลือด, ภาพรังสี X-ray, X-ray คอมพิวเตอร์ ประกอบร่วมกับการผ่าตัด จึงสามารถบอกได้ชัดเจนว่าผู้ป่วยเป็นมะเร็งในระยะใด 
ซึ่งจะมีผลต่อการรักษาต่อไป
มะเร็งรังไข่สามารถรักษาได้อย่างไร?
การรักษามะเร็งรังไข่จะขึ้นอยู่กับ ชนิดของมะเร็ง, ระยะของโรค, อายุของผู้ป่วย, ความต้องการมีบุตร
รวมถึงความพร้อมของผู้ป่วยในการรักษา โดยหลักๆ ของการรักษาจะเน้นการผ่าตัด ได้แก่ การตัดมดลูก และรังไข่ทั้งสองข้าง การเลาะต่อมน้ำเหลืองบริเวณช่องท้อง 
อย่างไรก็ตามสำหรับผู้ป่วยที่อายุน้อยๆ และเป็นมะเร็งระยะเริ่มแรกการผ่าตัดเฉพาะรังไข่โดยเหลือมดลูกและรังไข่ที่ปกติอีกข้างไว้ ถือเป็นอีกทางเลือกหนึ่งในการรักษา
นอกจากนั้นมีการรักษาเพิ่มได้แก่ การให้ยาเคมีบำบัด ในกรณีที่มีข้อบ่งชี้
ส่วนการฉายแสงในปัจจุบัน ไม่ค่อยนำมาใช้ในการรักษามะเร็งรังไข่แล้ว 
เรามีวิธีการป้องกันมะเร็งรังไข่ได้อย่างไรบ้าง
มีผลมากน้อยแค่ไหน
ปัจจุบันพบว่าการรับประทานยาคุมกำเนิดเกิน 5 ปี สามารถลดความเสี่ยงจากการเกิดมะเร็งรังไข่ได้มากถึง 50%, ภาวะมีบุตร 1 คน จะลดโอกาสเสี่ยงการเป็นมะเร็งรังไข่ได้ถึง 60 %
รวมกับในสตรีที่มีความเสี่ยงต่อการเกิดมะเร็งรังไข่ เช่น มีบุคคลในครอบครัวเป็นมะเร็งรังไข่ มะเร็งเต้านม มะเร็งมดลูก หรือมะเร็งทางเดินอาหาร ควรเข้ารับการปรึกษาจากแพทย์ เพื่อประเมินความเสี่ยงของการเกิดมะเร็งรังไข่ และเพื่อประโยชน์ในการกำหนดแนวทางการรักษาต่อไป
