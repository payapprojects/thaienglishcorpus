การวิจัยครั้งนี้มีวัตถุประสงค์เพื่อ ศึกษาผลของการใช้โปรแกรมการให้ความรู้เรื่องเพศสัมพันธ์ ต่อ เจตคติ ความวิตกกังวล และพฤติกรรมทางเพศในผู้ป่วยโรคหลอดเลือดหัวใจ 
กลุ่มตัวอย่างในการศึกษาวิจัยครั้งนี้ เป็นผู้ป่วยโรคหลอดเลือดหัวใจเพศชายที่เข้ารับการตรวจรักษา ณ แผนกผู้ป่วยนอกอายุรกรรม โรงพยาบาลธรรมศาสตร์เฉลิมพระเกียรติจำนวน 60 คน 
แบ่งเป็นกลุ่มทดลองและกลุ่มควบคุม กลุ่มละ 30 คน 
กลุ่มทดลองได้รับโปรแกรมการให้ความรู้เรื่องเพศสัมพันธ์เป็นเวลา 4 ครั้ง โดยใช้เวลาครั้งละ 1 ชั่วโมงต่อสัปดาห์ ส่วนกลุ่มควบคุมได้รับความรู้ทั่วไปเกี่ยวกับโรคหลอดเลือดหัวใจเป็นเวลา4 ครั้ง โดยใช้เวลาครั้งละ 1 ชั่วโมงต่อสัปดาห์เช่นเดียวกัน 
ผลการวิจัยมีดังนี้ 
1. ผู้ป่วยโรคหลอดเลือดหัวใจ ก่อนและหลังการได้รับโปรแกรมการให้ความรู้เรื่องเพศสัมพันธ์ มีเจตคติ ความวิตกกังวล และพฤติกรรมทางเพศสัมพันธ์แตกต่างกันอย่างมีนัยสำคัญทางสถิติที่ระดับ .01 
2. ผู้ป่วยโรคหลอดเลือดหัวใจกลุ่มทดลองและกลุ่มควบคุมหลังจากการได้รับโปรแกรมการให้ความรู้เรื่องเพศสัมพันธ์ มีเจตคติ ความวิตกกังวล และพฤติกรรมทางเพศสัมพันธ์แตกต่างกันอย่างมีนัยสำคัญทางสถิติที่ระดับ .01