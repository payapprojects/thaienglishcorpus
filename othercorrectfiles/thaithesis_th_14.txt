การวิจัยครั้งนี้มีวัตถุประสงค์เพื่อศึกษาลักษณะและเปรียบเทียบผลกระทบของการย้ายที่ตั้งสำนักงานใหญ่ของหน่วยงานภาคเอกชนและภาครัฐที่มีการจ้างงานมากกว่า 2,000 คน ต่อผู้ที่ทำงานในหน่วยงานนั้น ในด้านความต้องการที่อยู่อาศัย วิถีการดำเนินชีวิต และเพื่อเป็นแนวทางในการที่อยู่อาศัยเพื่อรองรับความต้องการที่อยู่อาศัยในอนาคต 
ในการศึกษาได้เลือกกรณีศึกษา 2 หน่วยงาน คือ ธนาคารไทยพาณิชย์ จำกัด และการสื่อสารแห่งประเทศไทย 
ผลการศึกษาพบว่า ทั้งสองหน่วยงานย้ายทำเลที่ตั้งของสำนักงานใหญ่ออกจากพื้นที่ศูนย์กลางเมืองไปสู่พื้นที่ชานเมือง โดยการสื่อสารแห่งประเทศไทยย้ายจากบางรักไปยังถนนแจ้งวัฒนะเมื่อปี 2529 ส่วนธนาคารไทยพาณิชย์ จะย้ายจากถนนเพชรบุรีตัดใหม่ไปยังถนนรัชดาภิเษก ภายในปี 2539 
การย้ายที่ทำงานส่งผลกระทบต่อพนักงาน โดยเฉพาะด้านการเดินทาง พนักงานการสื่อสารแห่งประเทศไทยหันมาใช้รถยนต์ส่วนตัว และรถสวัสดิการเพิ่มขึ้น 
พนักงานธนาคารไทยพาณิชย์ก็หันมาใช้รถยนต์ส่วนตัวเพิ่มขึ้น ในขณะที่การใช้รถประจำทางลดลง ผลกระทบทาง ด้านพื้นที่ทำงานแห่งใหม่ 
พนักงานส่วนใหญ่ของทั้ง2 หน่วยงานคิดว่าดีขึ้น ในขณะที่เวลาที่จะมีให้ครอบครัวจะมีน้อยลง 
พนักงานส่วนใหญ่จะไม่มีทางเลือกอื่น นอกจากย้ายไปทำงานที่ใหม่ด้วย 
และส่วนใหญ่ไม่มีการเตรียมการที่อยู่อาศัยใหม่ 
พนักงานธนาคารไทยพาณิชย์ร้อยละ26.1 และพนักงานการสื่อสารแห่งประเทศไทยที่ย้ายที่ทำงานร้อยละ 31.9คิดย้ายที่อยู่อาศัยเมื่อย้ายที่ทำงาน เหตุผลส่วนใหญ่ คือ เพื่อใกล้ที่ทำงานและเดินทางสะดวกขึ้น 
ผู้ที่มีสถานภาพโสดจะคิดย้ายที่อยู่อาศัยมากกว่าผู้ที่แต่งงานแล้ว
เช่นเดียวกับผู้ที่ทำงานระดับพนักงานจะคิดย้ายที่อยู่อาศัยมากกว่าพนักงานระดับบริหารเมื่อย้ายที่ทำงาน 
นอกจากนี้การศึกษายังพบว่าพนักงานจะคิดย้ายที่อยู่อาศัยเพิ่มขึ้นเมื่อต้องใช้เวลาการเดินทางมากขึ้น 
โดยการเดินทางมาทำงานที่มากกว่า 120 นาที พนักงานจะคิดย้ายที่อยู่อาศัยมากที่สุด 
ความต้องการที่อยู่อาศัยของพนักงานทั้ง 2 แห่ง ส่วนใหญ่ต้องการบ้านเดี่ยวและทาวน์เฮ้าส์เนื่องจากเป็นเจ้าของที่ดินได้ 
และต้องการซื้อบ้านจากโครงการ สำหรับปัจจัยในการตัดสินใจเลือกซื้อที่อยู่อาศัย 
คือราคาบ้าน ทำเลที่ตั้ง-การคมนาคม และทำเลที่ใกล้ที่ทำงาน 
ส่วนใหญ่ต้องการบ้าน รูปแบบทันสมัย ระดับราคา 750,000-1,500,000 บาท และสามารถผ่อนชำระได้ 
ด้านทำเลที่ตั้งที่พนักงานธนาคารไทยพาณิชย์ต้องการส่วนใหญ่เลือกทำเลที่ตั้งย่านลาดพร้าว บางบัวทอง รามอินทรา และแจ้งวัฒนะ
ส่วนพนักงานการสื่อสารแห่งประเทศไทย ส่วนใหญ่เลือกทำเลที่ตั้งย่านแจ้งวัฒนะ รามอินทรา และรังสิต-ปทุมธานี 
โดยระดับพนักงานจะเลือกที่ตั้งอยู่อาศัยใกล้ที่ทำงานมากกว่าระดับบริหาร 
ข้อเสนอแนะเมื่อมีการย้ายที่ทำงานขนาดใหญ่ ควรมีการจัดรถสวัสดิการรับ-ส่งพนักงานเพิ่มขึ้น จัดสวัสดิการที่อยู่อาศัยลักษณะแฟลต ในรัศมีไม่เกิน 2 กม. 
และทาวน์เฮ้าส์ บ้านเดี่ยวในรูปแบบหมู่บ้านสหกรณ์ และสวัสดิการเงินกู้เพื่อการเคหะดอกเบี้ยต่ำ