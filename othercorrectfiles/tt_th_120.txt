ในช่วงเวลา 10 ปี ที่ผ่านมาได้มีการใช้เทคนิคการเกิดฟลูออเรสเซนต์ โดยการกระตุ้น ด้วยแสงเลเซอร์ในการวิเคราะห์ด้านเคมีและชีววิทยาเชิงแสงกันอย่างกว้างขวาง 
และในปี ที่ผ่านมาไม่นานมานี้ เทคนิคนี้ได้รับความสนใจอย่างมากเนื่องจากมีศักยภาพที่จะใช้เป็น เครื่องมือวิเคราะห์ทางการแพทย์ โดยเฉพาะงานวินิจฉัยเซลล์มะเร็ง 
หลักการของการวินิจฉัย เซลล์โดยวิธีนี้ก็คือสเปกตรัมของแสงฟลูออเรสเซนต์ของเซลล์มะเร็งกับเซลล์ปกติจะแตกต่างกัน 
ในงานวิจัยนี้ แสงเลเซอร์ที่ใช้ในการกระตุ้นเนื้อเซลล์เพื่อให้เกิดแสงฟลูออเรสเซนต์ ได้แก่ แสงฮาร์มอนิกที่สองของนีโอดีเมียมแย๊กเลเซอร์ ที่มีความยาวคลื่น 532 นาโนเมตร ซึ่งมีความกว้างของพัลส์ 9.2 นาโนวินาที และพลังงานของแต่ละพัลส์เท่ากับ 2.6 มิลลิจูล 
จากการวัดแสงฟลูออเรสเซนต์ที่ได้จากเซลล์ปกติและเซลล์มะเร็งเต้านมของผู้ป่วยจำนวน 6 ราย จากสถาบันมะเร็งแห่งชาติ 
ผลการทดลองพบว่าสเปกตรัมของแสงฟลูออเรสเซนต์ของ เซลล์มะเร็งเต้านมสูงกว่าของเซลล์เต้านมปกติ