การวิจัยครั้งนี้ มีวัตถุประสงค์เพื่อการศึกษาผลของการให้ข้อมูลที่มีต่อระดับความวิตกกังวลก่อนผ่าตัดของผู้ป่วยศัลยกรรมกระดูก 
ตัวอย่างประชากรประกอบด้วยผู้ป่วยศัลยกรรมกระดูกที่ไม่เคยรับการผ่าตัดมาก่อนรับไว้รักษาในโรงพยาบาลพระมงกุฎเกล้า จำนวน 30 ราย 
จัดเป็นกลุ่มทดลองที่ 1 และกลุ่มทดลองที่ 2 โดยการจับคู่ กลุ่มละ 15 ราย กลุ่มทดลองที่ 1 จะได้รับการให้ข้อมูลขั้นตอนวิธีการปฏิบัติเกี่ยวกับการผ่าตัด ส่วนกลุ่มทดลองที่ 2จะได้รับการให้ข้อมูลขั้นตอนวิธีปฏิบัติร่วมกับความรู้สึก 
เครื่องมือที่ใช้ในการเก็บรวบรวมข้อมูล คือ แบบวัดความวิตกกังวล 
และแบบสังเกตพฤติกรรมความวิตกกังวล มีค่าความเที่ยง .93 และ .85 ตามลำดับ 
ผลการวิจัยสรุปได้ดังนี้ 
1. หลังการทดลอง กลุ่มทดลองที่ 1 มีค่าเฉลี่ยคะแนนความวิตกกังวลไม่แตกต่างกับก่อนการทดลอง 
2. หลังการทดลอง กลุ่มทดลองที่ 2 มีค่าเฉลี่ยคะแนนความวิตกกังวลต่ำกว่าก่อนการทดลองอย่างมีนัยสำคัญทางสถิติที่ระดับ .05 
3. หลังการทดลอง กลุ่มทดลองที่ 1 และกลุ่มทดลองที่ 2 มีค่าเฉลี่ยคะแนนความวิตกกังวลไม่แตกต่างกัน