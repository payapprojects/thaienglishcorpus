การวิจัยนี้ มีวัตถุประสงค์เพื่อศึกษาผลของการพยาบาลที่ส่งเสริมการดูแลตนเองต่อความพึงพอใจและภาวะสุขภาพของผู้ป่วยกล้ามเนื้อหัวใจตาย 
ตัวอย่างประชากรประกอบด้วยผู้ป่วยกล้ามเนื้อหัวใจตายที่อยู่ในระยะพักฟื้นในโรงพยาบาล จำนวน30 คน จัดเป็นกลุ่มทดลองและกลุ่มควบคุมโดยการจับคู่ 
เครื่องมือที่ใช้ คือแผนการพยาบาลที่ส่งเสริมการดูแลตนเอง แบบวัดความพึงพอใจและแบบวัดภาวะสุขภาพ 
ซึ่งผู้วิจัยสร้างขึ้นมีค่าความเที่ยง .96 และ .88 ตามลำดับ 
ผลการวิจัยสรุปได้ ดังนี้ 
1. การเปรียบเทียบความพึงพอใจรวมทุกด้านของตัวอย่างประชากรกลุ่มทดลองและกลุ่มควบคุม พบว่า ค่าเฉลี่ยคะแนนความพึงพอใจของกลุ่มทดลองสูงกว่ากลุ่มควบคุม อย่างมีนัยสำคัญทางสถิติที่ระดับ .01 
2. ค่าเฉลี่ยคะแนนภาวะสุขภาพรวมทุกด้านของตัวอย่างประชากรกลุ่มทดลองภายหลังได้รับการพยาบาลที่ส่งเสริมการดูแลตนเองสูงกว่าก่อนการทดลอง อย่างมีนัยสำคัญทางสถิติที่ระดับ .01 
เมื่อเปรียบเทียบเป็นรายด้าน พบว่า ค่าเฉลี่ยคะแนนภาวะสุขภาพด้านทุเลาจากอาการไม่สุขสบาย ด้านการยอมรับในขีดจำกัดของความเจ็บป่วย 
และด้านการปฏิบัติตนได้เหมาะสมกับภาวะของโรค หลังจากทดลองสูงกว่าก่อนการทดลอง อย่างมีนัยสำคัญทางสถิติที่ระดับ .05,.01 และ .001 ตามลำดับ แต่ด้านการพักผ่อนเพียงพอค่าเฉลี่ยก่อนและหลังการทดลองไม่แตกต่างกัน 
3. ผลการเปรียบเทียบค่าเฉลี่ยคะแนนภาวะสุขภาพรวมทุกด้านของตัวอย่างประชากรกลุ่มทดลองและกลุ่มควบคุม ระหว่างการทดลอง และหลังการทดลอง พบว่า กลุ่มทดลอง มีค่าเฉลี่ยคะแนนภาวะสุขภาพสูงกว่ากลุ่มควบคุม อย่างมีนัยสำคัญทางสถิติที่ระดับ .001