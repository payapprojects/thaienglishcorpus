พูดถึง “มะเร็งปากมดลูก” หลายคนมองว่าเป็นเรื่องไกลตัวเลยไม่ค่อยได้ใส่ใจมากนัก
แต่รู้หรือไม่ว่ามะเร็งปากมดลูกจัดเป็นมะเร็งอันดับต้นๆ ที่พบได้บ่อยในผู้หญิงไทยเลยทีเดียว
ด้วยอาการของโรคนี้ที่มักไม่แสดงอาการให้เห็นในระยะแรกๆ ซึ่งกว่าจะรู้ตัวตรวจพบก็เป็นระยะอื่นไปแล้ว
งั้นมาเตรียมพร้อมเช็คสัญญาณเตือนของโรคนี้กัน
HPV ไวรัสตัวร้าย ก่อมะเร็งปากมดลูก
สำหรับต้นเหตุของมะเร็งปากมดลูกนั้น มีตั้งแต่สารเคมีที่ทำให้เกิดการระคายเคืองเรื้อรัง หรือสิ่งต่างๆ ที่ทำให้เกิดการบาดเจ็บของเซลล์ 
แต่รู้ไหมว่าตัวการหลักของมะเร็งปากมดลูกนั้นก็คือ เชื้อไวรัส เอชพีวี (Human Papilloma Virus) และที่น่ากลัวก็คือ ช่องทางหลักของการติดเชื้อ HPV นั้นเกิดจากการมีเพศสัมพันธ์นั่นเอง
ไม่มีอาการเตือน...รู้ตัวอีกทีก็เป็นโรคแล้ว
เชื้อ HPV สามารถติดต่อโดยตรงจากการสัมผัสช่องทางหลักคือเพศสัมพันธ์ เมื่อได้รับเชื้อ HPV จะอยู่ในร่างกาย
และมีเวลาดำเนินโรคประมาณ 10-15 ปี และจะแสดงอาการชัดเจนเมื่ออายุ 30-60 ปี
ซึ่งหากมีอาการเหล่านี้ร่วมกันหลายอาการควรไปพบแพทย์ด่วน!
เลือดออกทางช่องคลอด ทั้งเพียงเล็กน้อยหลังมีเพศสัมพันธ์ หรือการมีเลือดออกกะปริบกะปรอยระหว่างรอบเดือน
ประจำเดือนมามาก หรือนานกว่าปกติ
เบื่ออาหาร ,น้ำหนักลด
มีของเหลวออกทางช่องคลอด หรือตกขาว ทั้งที่เป็นน้ำและข้น เป็นมูก เป็นหนอง มีเลือดปน มีเศษเนื้อปน
แม้มีกลิ่นหรือไม่มีกลิ่นก็ตาม
ถ่ายอุจจาระ ปัสสาวะเป็นเลือด (พบในกรณีมีการลุกลามไปกระเพาะปัสสาวะและลำไส้ใหญ่ส่วนปลาย)
ในรายที่โรคมีขนาดใหญ่ อาจทำให้เกิดการปวดถ่วงบริเวณท้องน้อย ปัสสาวะขัดหรือถ่ายอุจจาระลำบาก หรือกดเบียดท่อไตทำให้ไตทำงานผิดปกติ จนอาจถึงไตวายได้
ขาบวม  ซึ่งหมายถึงมะเร็งปากมดลูกได้ลุกลามไปที่ต่อมน้ำเหลืองแล้ว
ถึงแม้ว่าอาการในระยะแรกเริ่มของมะเร็งปากมดลูกนั้นจะไม่แสดงอาการใดๆ ออกมาให้เห็น แต่หากใครมีอาการเหล่านี้ควรรีบไปพบแพทย์เพื่อตรวจหาสาเหตุ เพราะโรคนี้ยิ่งเรารู้เร็วเท่าไร โอกาสรักษาให้หายก็จะมีมากขึ้นเท่านั้น
และอย่าลืมตรวจสุขภาพเป็นประจำทุกปี และตรวจภายในเพื่อคัดกรองมะเร็งปากมดลูกกันด้วยนะ 