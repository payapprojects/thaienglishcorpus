การวิจัยครั้งนี้ มีวัตถุประสงค์เพื่อศึกษาคุณภาพชีวิตและปัญหาในการดำรงชีวิตภายหลังเปลี่ยนหัวใจของผู้รับการเปลี่ยนหัวใจ 
ทำการศึกษาผู้รับการเปลี่ยนหัวใจ จำนวน10 ราย โดยคัดเลือกจากผู้รับการเปลี่ยนหัวใจที่มารับการรักษาที่คลีนิคโรคหัวใจ โรงพยาบาลจุฬาลงกรณ์ 
เครื่องมือที่ใช้ในการวิจัยประกอบด้วย แบบสอบถามข้อมูลส่วนบุคคลแบบประเมินคุณภาพชีวิตด้านจิตวิสัย แนวทางการสัมภาษณ์แบบลึก และแบบสอบถามปัญหาในการดำรงชีวิต 
วิเคราะห์ข้อมูลโดยหาค่าเฉลี่ย 
ค่าเบี่ยงเบนมาตรฐานและวิเคราะห์ข้อมูลเชิงคุณภาพโดยการวิเคราะห์เนื้อหา
ผลการวิจัยพบว่ากรณีศึกษาส่วนใหญ่มีค่าคะแนนเฉลี่ยคุณภาพชีวิตสูง 
กรณีศึกษาทุกรายมีความเห็นว่าคุณภาพชีวิตหลังผ่าตัดดีกว่าก่อนผ่าตัดเปลี่ยนหัวใจ 
ในด้านสุขภาพและการทำหน้าที่กรณีศึกษาทุกรายสุขภาพดีขึ้นอย่างรวดเร็วภายหลังผ่าตัด 
ภาวะแทรกซ้อนที่พบภายหลังเปลี่ยนหัวใจได้แก่ความดันโลหิตสูง ไขมันในโลหิตสูง มีขนขึ้นมาก เหงือกบวมมีภาวะปฏิเสธหัวใจ สิวขึ้นมาก และมีการติดเชื้อ 
กรณีศึกษาทุกรายสามารถทำงานและรับผิดชอบครอบครัวได้เช่นเดิม 
กรณีศึกษาบางรายมีความรู้สึกเหนื่อยขณะและภายหลังมีเพศสัมพันธ์บางรายมีความสนใจทางเพศลดลง 
ด้านการรักษาพยาบาล กรณีศึกษาทุกรายมาพบแพทย์ตามนัด 
รับประทานยาตามแผนการรักษา 
กรณีศึกษาบางรายบอกว่าจะเป็นหวัดบ่อยกว่าก่อนผ่าตัดเปลี่ยนหัวใจ 
กรณีศึกษาส่วนใหญ่ขาดการออกกำลังกายอย่างสม่ำเสมอด้านจิตใจและจิตวิญญาณ กรณีศึกษาทุกรายมีความพึงพอใจในชีวิต 
กรณีศึกษาบางรายมีปัญหาทางอารมณ์
และพบว่าคู่สมรสสมาชิกในครอบครัว เพื่อน พระ และความเชื่อมั่นในศาสนามีส่วนช่วยประคับประคองจิตใจแก่กรณีศึกษา 
ด้านสังคมและเศรษฐกิจ กรณีศึกษาบางรายบอกว่าค่ารักษาและค่ายาเป็นปัญหาสำคัญภายหลังผ่าตัดเปลี่ยนหัวใจ
กรณีศึกษาบางรายได้รับความช่วยเหลือจากนักสังคมสงเคราะห์ 
ด้านครอบครัว กรณีศึกษาทุกรายมีความสุขในครอบครัว 
เมื่อพิจารณาข้อมูลส่วนบุคคลพบว่า สถานภาพสมรส ระดับการศึกษา การทำงาน รายได้และภูมิลำเนา มีความสัมพันธ์กับคุณภาพชีวิต และพบว่ากรณีศึกษาแปดรายมีปัญหาในการดำรงชีวิตภายหลังเปลี่ยนหัวใจในระดับน้อย 
ส่วนอีกสองรายมีปัญหาในการดำรงชีวิตในระดับปานกลาง 
สรุปผลการวิจัย คุณภาพชีวิตของกรณีศึกษาทุกรายดีขึ้นหลังการผ่าตัดเปลี่ยนหัวใจ 
กรณีศึกษาแปดรายมีปัญหาในการดำรงชีวิตในระดับน้อย ส่วนอีกสองรายมีปัญหาในการดำรงชีวิตในระดับปานกลาง