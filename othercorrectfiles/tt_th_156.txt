เยื่อบุช่องปากอักเสบ เป็นปัญหาที่รุนแรงและพบได้บ่อยในผู้ป่วยมะเร็งที่ได้รับเคมีบำบัดและ / หรือรังสีรักษาบริเวณช่องปากและใกล้เคียง 
ส่งผลกระทบต่อคุณภาพชีวิตทั้งด้านร่างกาย จิตใจ อารมณ์ สังคมและเศรษฐกิจ 
เยื่อบุช่องปากอักเสบจึงเป็นปัญหาสุขภาพที่พยาบาลควรตระหนักและให้ความสำคัญ โดยหาวิธีการเพื่อป้องกันและบรรเทาความรุนแรงของอาการนี้ 
การศึกษาครั้งนี้มีวัตถุประสงค์เพื่อสร้างแนวปฏิบัติทางการพยาบาลเพื่อป้องกันและบรรเทาความรุนแรงของการเกิดเยื่อบุช่องปากอักเสบ ในผู้ป่วยมะเร็งที่ได้รับเคมีบำบัด และ / หรือรังสีรักษาบริเวณช่องปากและใกล้เคียง
โดยการสืบค้นอย่างเป็นระบบจากผลงานที่ตีพิมพ์หรือนำเสนอในเครือข่ายคอมพิวเตอร์ในช่วง 15 ปี 
และนำงานวิจัยบทความ และแนวปฏิบัติที่มีองค์กรวิชาชีพเสนอไว้ มาวิเคราะห์และสังเคราะห์ 
เพื่อสร้างวิธีปฏิบัติทางการพยาบาลประกอบด้วย
1)การประเมินโดยการประเมินปัจจัยส่งเสริมที่เพิ่มความเสี่ยงต่อการเกิดเยื่อบุช่องปากอักเสบและประเมินเยื่อบุช่องปากอักเสบตามเกณฑ์ประเมินขององค์การอนามัยโลก 
2) การจัดการ โดยให้ข้อมูลผู้ป่วยและ / หรือญาติ / ผู้ดูแล ในเรื่องสาเหตุของการเกิดเยื่อบุช่องปากอักเสบ อาการและอาการแสดง ความสำคัญของการมีสุขภาพช่องปากที่ดี ให้ความรู้และสอนวิธีการทำความสะอาดช่องปาก การใช้น้ำยาบ้วนปาก ความถี่ / ความบ่อยครั้งในการทำความสะอาดช่องปาก และการจัดการกับอาการ
3)การบันทึกและติดตามลักษณะของเยื่อบุช่องปากและสอนให้ผู้ป่วย / ญาติ / ผู้ดูแลตรวจและบันทึก 
แนวปฏิบัติทางการพยาบาลนี้ได้รับการตรวจสอบความตรงและความเป็นไปได้ในทางปฏิบัติจากผู้ทรงคุณวุฒิและได้ปรับปรุงตามข้อเสนอแนะที่ได้รับ