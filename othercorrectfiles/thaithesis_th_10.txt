การวิจัยครั้งนี้ มีวัตถุประสงค์เพื่อศึกษาความสามารถด้านกลวิธีการสื่อสารภาษาอังกฤษของนักเรียนชั้นมัธยมศึกษาปีที่ 6 ในโรงเรียนสังกัดกรมสามัญศึกษา และเพื่อศึกษาการใช้กลวิธีการสื่อสารภาษาอังกฤษในด้านกลวิธีการใช้ท่าทาง กลวิธีการใช้ภาษาแม่และภาษาที่สองปนกัน และกลวิธีการใช้ภาษาที่สองภาษาเดียว ของนักเรียนดังกล่าว 
ตัวอย่างประชากรเป็นนักเรียนชั้นมัธยมศึกษาปีที่ 6 ปีการศึกษา 2535 จำนวน 320 คน 
ซึ่งผู้วิจัยได้มาโดยวิธีการสุ่มแบบหลายขั้นตอนเครื่องมือที่ใช้ในการวิจัยเป็นแบบสอบการใช้กลวิธีการสื่อสารที่ผู้วิจัยสร้างขึ้น 
ผลการวิจัยสรุปได้ดังนี้ 
1. นักเรียนชั้นมัธยมศึกษาปีที่ 6 มีความสามารถด้านกลวิธีการสื่อสารภาษาอังกฤษ โดยมีค่ามัชฌิมเลขคณิต คิดเป็นร้อยละ 50.75 ซึ่งอยู่ในเกณฑ์ขั้นต่ำ 
และเมื่อจำแนกตามแผนการเรียนปรากฎว่า นักเรียนแผนการเรียนวิทยาศาสตร์ มีค่ามัชฌิมเลขคณิตคิดเป็นร้อยละ 54.69 ซึ่งอยู่ในเกณฑ์ผ่านเกณฑ์ขั้นต่ำ สูงกว่านักเรียนแผนการเรียนศิลป์ภาษา ซึ่งมีค่ามัชฌิมเลขคณิตคิดเป็นร้อยละ 46.81 ซึ่งอยู่ในเกณฑ์ต่ำกว่าเกณฑ์ขั้นต่ำ 
2. นักเรียนชั้นมัธยมศึกษาปีที่ 6 มีความถี่ในการใช้กลวิธีการสื่อสารภาษาอังกฤษในด้านกลวิธีการใช้ภาษาที่สองภาษาเดียวกันมากที่สุดคิดเป็นร้อยละ 64.04 รองลงมาคือ กลวิธีการใช้ท่าทาง คิดเป็นร้อยละ20.93 และกลวิธีการใช้ภาษาแม่และภาษาที่สองปนกันน้อยที่สุด คิดเป็นร้อยละ 15.03