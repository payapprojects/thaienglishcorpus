ใกล้ถึงวันนัดคุณหมอทำศัลยกรรมแล้ว แต่ยังไม่รู้เลยว่าต้องเตรียมตัวยังไง? เพราะนอกจากใจที่พร้อมจะเจอมีดหมอแล้ว เราก็จำเป็นต้องเตรียมร่างกายให้พร้อมอีกด้วย
เพื่อลดความเสี่ยงและป้องกันปัญหาต่างๆ ที่อาจเกิดขึ้น งั้นเราไปดูกันสิว่าก่อนเข้ารับการผ่าตัดศัลยกรรมต้องเตรียมความพร้อมอย่างไรบ้าง?
งดดื่มแอลกออฮอล์และบุหรี่
จะเข้ารับการผ่าตัดทั้งทีก็ควรงดดื่มเครื่องดื่มที่มีแอลกออฮอล์หรืองดการสูบบุหรี่อย่างน้อย 1 สัปดาห์ก่อนการผ่าตัด เพราะทั้งแอลกออฮอล์และบุหรี่มีผลต่อหลอดเลือดดำ ทำให้แผลหายช้าลง 
และถ้าหากเป็นการผ่าตัดใหญ่ เช่น การผ่าตัดดึงหน้า หรือการตัดไขมันหน้าท้อง นิโคตินในบุหรี่อาจทำให้ผิวหนังเสี่ยงต่อการขาดเลือดและผิวหนังตายได้
เตรียมร่างกายให้พร้อม พักผ่อนให้เต็มที่
ก่อนเข้ารับการผ่าตัดควรพักผ่อนให้เต็มที่ ไม่เครียด ไม่กังวล เพราะร่างกายที่แข็งแรงจะส่งผลให้การผ่าตัดเป็นไปด้วยดีไม่มีปัญหาแทรกซ้อน
หากรู้ตัวว่าเป็นคนที่มีความดันสูงก็ต้องควบคุมความดันให้ปกติ
คนที่เป็นหวัดก็ควรรักษาให้หายก่อน
เมื่อร่างกายพร้อมก็ไม่ต้องกังวลอาการแทรกซ้อนใดๆ
ไม่ลืมแจ้งโรคประจำตัวหรือประวัติการใช้ยา
ควรแจ้งโรคประจำตัว ยาที่ใช้ประจำ หรือประวัติการแพ้ให้คุณหมอทราบก่อนเข้ารับการผ่าตัด เพื่อลดความเสี่ยงที่อาจเกิดขึ้นระหว่างการผ่าตัดและหลังผ่าตัด เพราะยาบางตัวอาจส่งผลกระทบต่อการผ่าตัดได้
เวลาก็สำคัญ...
ใช่ว่าการผ่าตัดจะใช้เวลาวันสองวันแล้วแผลหายสนิท ไม่ว่าจะเป็นการผ่าตัดแบบไหนก็ตาม ย่อมทำให้เกิดรอยเขียวช้ำและบวมได้ จะมากหรือน้อยนั้นขึ้นอยู่กับแต่ละชนิดของการผ่าตัด
ดังนั้นก่อนการผ่าตัดควรเตรียมเวลาให้พร้อมเพื่อรับอาการที่เกิดขึ้นหลังการผ่าตัด
เพราะเมื่อร่างกายพร้อมแล้วใจก็ต้องพร้อมไปด้วย เพราะการผ่าตัดศัลยกรรมใช่ว่าทำปุ๊บจะสวยปั๊บทันทีทันใด
ทุกอย่างต้องใช้เวลากว่าจะหายบวมหายช้ำ 
กว่าแผลจะเข้าที่ก็ใช้เวลาร่วมเดือนหรือหลายเดือน
ไม่ควรใจร้อน เพราะความสวยต้องใช้เวลา...