การปลูกถ่ายไตเป็นวิธีการรักษาผู้ป่วยไตวายเรื้อรังระยะสุดท้ายที่ดีที่สุดในปัจจุบันทำให้ผู้ป่วยมีคุณภาพชีวิตดีขึ้น
อย่างไรก็ตาม ปัญหาที่พบบ่อยภายหลังการปลูกถ่ายไต คือ ภาวะติดเชื้อ และภาวะสลัดไต 
สาเหตุอาจมาจากพยาธิสภาพของผู้ป่วยเอง หรือการปฏิบัติตนไม่ถูกต้องหลังได้รับการปลูกถ่ายไต 
ส่งผลกระทบต่อคุณภาพชีวิต ทั้งทางด้านร่างกาย จิตใจ อารมณ์และสังคม 
การพัฒนาความสามารถในการดูแลตนเองของผู้ป่วยที่ได้รับการปลูกถ่ายไตเมื่อกลับไปอยู่บ้าน เป็นสิ่งที่พยาบาลควรตระหนักและให้ความสำคัญ 
การศึกษานี้มีวัตถุประสงค์ เพื่อสร้างแนวปฏิบัติสำหรับพยาบาลในการพัฒนาความสามารถในการดูแลตนเองของผู้ป่วยที่ได้รับการปลูกถ่ายไตเมื่อกลับไปอยู่บ้าน 
สำหรับผู้ป่วยไตวายเรื้อรังระยะสุดท้ายผู้ใหญ่ที่รักษาด้วยการปลูกถ่ายไต อายุ 15 ปี ขึ้นไป ทั้งชายและหญิง ของคณะแพทยศาสตร์โรงพยาบาลรามาธิบดี มหาวิทยาลัยมหิดล
โดยการวิเคราะห์และสังเคราะห์งานวิจัยจำนวน 12 เรื่อง ร่วมกับตำรา วารสาร เอกสาร และบทความรวมจำนวน 11 เรื่อง โดยนำแนวคิดเกี่ยวกับการพยาบาลระบบสนับสนุนและ
ให้ความรู้ตามแนวคิดของโอเร็มมาใช้แนวปฏิบัติทางการพยาบาลนี้ประกอบด้วย 4 ขั้นตอน คือ 
1) พยาบาลสร้างสัมพันธภาพกับผู้ป่วยและญาติผู้ป่วย
2) พยาบาลประเมินความรู้ผู้ป่วยครั้งที่หนึ่ง 
3) พยาบาลสอนผู้ป่วยและญาติผู้ป่วยและ 
4)พยาบาลประเมินความรู้ผู้ป่วยครั้งที่สอง 
แนวปฏิบัติทางการพยาบาลนี้ได้รับการตรวจสอบความถูกต้องครอบคลุมของเนื้อหา และความเป็นไปได้ในการนำไปปฏิบัติในคลินิกโดยพยาบาล
ผู้ทรงคุณวุฒิ และผู้ทรงคุณวุฒิมีความเห็นว่าแนวทางพัฒนาความสามารถในการดูแลตนเองของผู้ป่วยที่ได้รับการปลูกถ่ายไต สามารถนำไปปฏิบัติได้จริงในคลินิก