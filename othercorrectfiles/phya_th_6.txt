ปัญหาเรื่องการมีลูกยากนั้นเป็นเรื่องที่พบได้บ่อยในคู่ที่แต่งงานแล้วแต่ยังไม่สามารถมีลูกได้สำเร็จ 
หากเทียบกับเมื่อก่อนแล้วปัญหาการมีบุตรยากนั้นเรียกได้ว่ามีเพิ่มขึ้นเรื่อยๆ เนื่องจากวิถีชีวิตในสมัยนี้ที่เปลี่ยนไป กว่าจะเก็บเงิน แต่งงาน พร้อมมีครอบครัวอายุก็ปาเข้าไป 30 แล้ว 
การมีลูกนั้นเป็นเรื่องของคนสองคนเมื่อมีปัญหามีลูกยากก็ควรจะจูงมือกันมาพบแพทย์เพื่อตรวจหาสาเหตุ และทำให้การวางแผนการรักษาต่อไป
แบบไหนที่เรียกว่ามีลูกยาก?
ภาวะมีลูกยากหมายถึงการที่คู่สมรสมีเพศสัมพันธ์กันโดยไม่ได้คุมกำเนิด และมีเพศสัมพันธ์อย่างสม่ำเสมอสัปดาห์ละ 3-4 ครั้งเป็นระยะเวลา 1 ปี แล้วยังไม่ตั้งครรภ์ 
แต่ถ้าหากเรารู้อยู่แล้วว่าตัวเองมีปัจจัยเสี่ยงที่ทำให้มีลูกยาก เช่น ประจำเดือนมาไม่ปกติ ได้รับอุบัติเหตุหรือผ่าตัดบริเวณอวัยวะสืบพันธุ์ 
สามารถมาปรึกษาหมอได้โดยไม่ต้องรอให้ครบ 1 ปีก็ได้ 
หรือโดยเฉพาะอย่างยิ่งผู้หญิงอายุเกิน 35 ปีขึ้นไป 
ซึ่งสาเหตุการมีลูกยากนั้นมาจากฝ่ายหญิงประมาณ 60% และฝ่ายชายประมาณ 40%
สาเหตุที่เกิดจาก "ผู้ชาย"
การมีลูกยากของผู้ชายนั้นเกิดได้จากหลากหลายสาเหตุไม่ว่าจะเป็นพันธุกรรมทำให้สร้างอสุจิได้น้อยกว่าปกติ หรือสร้างไม่ได้เลย จำนวนเชื้ออสุจิน้อยเกินไป การเคลื่อนไหวและรูปร่างที่ผิดปกติ การใช้ยา เช่น ยาเคมีบำบัด การฉายรังสี ยาเสพติด การสูบบุหรี่ เครื่องดื่มแอลกอฮอล์ ยารักษาโรคบางชนิด โรคประจำตัว เช่น เบาหวาน ไทรอยด์ โรคทางต่อมไร้ท่อ และการประสบอุบัติเหตุหรือการผ่าตัดบริเวณอัณฑะ
สาเหตุที่เกิดจาก "ผู้หญิง"
การมีลูกยากของผู้หญิงจะมีสาเหตุคล้ายกันกับผู้ชายเพียงแค่ผู้หญิงมีโอกาสเป็นมากกว่าผู้ชายเล็กน้อย เนื่องจากการมีอายุมากหรือบางคนประจำมีเดือนขึ้นๆ ลงๆ ไม่สม่ำเสมอ ความผิดปกติของอวัยวะสืบพันธุ์ตั้งแต่เกิด ท่อนำไข่ตีบตันจากเยื่อบุโพรงมดลูกเจริญผิดที่ หรือเคยมีการอักเสบในอุ้งเชิงกราน หรือจากการผ่าตัดในอุ้งเชิงกรานทำให้มีพังผืด และรังไข่ทำงานไม่ปกติเช่น ประจำเดือนไม่มา หรือมาผิดปกติ มีซีสต์ เนื้องอกรังไข่ เป็นต้น
ซึ่งนอกจากเรื่องอายุแล้วยังมีปัจจัยอื่นๆ ที่ส่งผลให้มีลูกยากได้อีก เช่น คู่แต่งงานเป็น ช็อคโกแลตซีสต์ หรือภาวะอาการเยื่อบุโพรงมดลูกเจริญผิดที่ซึ่งจะมีผลต่อการตั้งครรภ์ ส่วนที่สองคือเป็นกลุ่มโรคติดเชื้อต่างๆ ไม่ว่าจะเป็นกลุ่มหนองใน หนองในเทียม กลุ่มนี้จะทำลายท่อนำไข่ หรือท่อนำไข่ตีบตัน พอตีบตันช่องนำอสุจิไปหาไข่ไม่ได้ก็จะไม่ตั้งครรภ์ 
นอกจากนี้ความเครียดก็มีผล เช่น เครียด พักผ่อนน้อย เวลาทำการบ้านน้อย เพราะว่าไข่ตกเดือนละใบ เมื่อตกแล้วมีอายุแค่ 24 ชั่วโมง ถ้าเราไม่ประจวบเหมาะกับวันนี้ ในรอบ 1 เดือนมีอะไรกันกี่ครั้งก็ตามก็จะไม่ท้อง ฉะนั้นจึงเป็นช่วงของจังหวะเวลาที่เหมาะสม
ขั้นตอนการรักษาเมื่อพบแพทย์
เบื้องต้นแพทย์จะทำการซักประวัติอย่างละเอียด เช่น การทำหมัน การติดเชื้อที่อวัยวะสืบพันธุ์ และจะทำการตรวจร่างกายทั้งภายในและภายนอกว่ามีความผิดปกติเบื้องต้นหรือไม่เช่น การตรวจน้ำเชื้อ การอัลตราซาวด์ความผิดปกติของมดลูก ท่อนำไข่ รังไข่ หรือการฉีดสีในโพรงมดลูกเพื่อหาความผิดปกติในโพรงมดลูกและท่อนำไข่ 
จากนั้นจะทำการตรวจทางห้องปฏิบัติการเพื่อหาสาเหตุเพิ่มเติม ถ้าแก้ไขที่สาเหตุแล้วยังไม่สามารถตั้งครรภ์ได้โดยธรรมชาติหมอจะให้คำปรึกษาโดยการใช้เทคโนโลยีช่วยการเจริญพันธุ์เพื่อให้เกิดการตั้งครรภ์ต่อไป
เทคโนโลยีช่วยให้ "มีลูก"
เมื่อหาสาเหตุและแก้ปัญหาที่ต้นเหตุแล้วไม่ได้ผลก็จะมาพิจารณาเลือกวิธีการตั้งครรภ์ที่เหมาะสม 
โดยมีปัจจัยหลักๆ คืออัตราความสำเร็จ ค่าใช้จ่าย ผลแทรกซ้อน การเจ็บตัวที่น้อยที่สุด 
ซึ่งการใช้เทคโนโลยีที่ช่วยให้ตั้งครรภ์นั้นมีด้วยกันหลายวิธี
การผสมเทียม (Intrauterine Insemination, IUI) เป็นวิธีที่เหมาะกับผู้ชายที่มีปัญหาเรื่องเชื้ออสุจิไม่ปกติ แต่ผู้หญิงมีมดลูกที่ดี โดยจะทำการกระตุ้นไข่ คัดเชื้ออสุจิ 
และนำเชื้ออสุจิที่แข็งแรงมาฉีดเข้าไปในโพรงมดลูก
การทำกิฟท์ (Gamete Intrafallopian Transfer, GIFT) เป็นวิธีการดั้งเดิมแต่ไม่สามารถเลี้ยงตัวอ่อนนอกร่างกายอย่างมีประสิทธิภาพได้
ทำโดยการกระตุ้นรังไข่ด้วยฮอร์โมน แล้วส่องกล้องเข้าไปในช่องท้อง เพื่อเก็บไข่แล้วนำไข่มารวมกับอสุจิที่เตรียมไว้ 
และฉีดกลับเข้าไปในท่อนำไข่ของผู้หญิง โดยเจาะผ่านผนังหน้าท้อง เพื่อให้เกิดการปฏิสนธิภายในร่างกาย
การทำซิฟท์ (Zygote Intrafallopian Transfer, ZIFT) หรือการทำเด็กหลอดแก้วกำลังเป็นที่นิยมอย่างมาก 
สำหรับผู้ที่มีพังผืดในอุ้งเชิงกราน ท่อนำไข่อุดตัน ไข่ไม่ตกเนื่องจากระบบฮอร์โมน หรือผู้ชายที่มีปัญหาเกี่ยวกับอสุจิน้อย หรือเคลื่อนไหวไม่ดี 
ทำได้โดยการกระตุ้นรังไข่ เก็บไข่มาเพื่อให้ผสมกับอสุจิกันเองในห้องปฏิบัติการ เลี้ยงตัวอ่อน 3-5 วัน แล้วใส่ตัวอ่อนกลับเข้าไปในโพรงมดลูกให้เกิดการฝังตัว
การทำอิ๊กซี่ (Intracytoplasmic Sperm Injection, ICSI) เป็นขั้นตอนหนึ่งของการทำเด็กหลอดแก้ว แต่แตกต่างกันตรงที่มีการคัดอสุจิที่ดีที่สุด ฉีดเข้าไปที่เซลล์ไข่โดยตรงให้เกิดการปฏิสนธิ
 เลี้ยงตัวอ่อนไว้ 3 - 5 วันแล้วใส่ตัวอ่อนกลับเข้าไปในโพรงมดลูกให้เกิดการฝังตัว
เรียกได้ว่าปัญหาการมีลูกยากนั้นขึ้นอยู่กับความแตกต่างของแต่ละคู่ แต่ละคนก็มีปัจจัยที่แตกต่างกันไป 
ดังนั้นการตรวจหาสาเหตุการมีลูกยากจึงเป็นการหาทางออกที่เหมาะสมที่สุด!