ผลกระทบจากการรบกวนทางไฟฟ้าต่อความถี่ในสถานีไฟฟ้าย่อย กรณีศึกษาระบบไฟฟ้ากำลังของ กฟน.
ในระบบจำหน่ายของการไฟฟ้านครหลวง (กฟน.) มีหลายครั้งที่เกิดเหตุการณ์ที่ทำให้รีเลย์ความถี่ต่ำ (Under Frequency Relay) ทำงานแค่สถานีเดียวจึงทำให้ไฟฟ้าดับชั่วขณะในขณะที่สถานีไฟฟ้าย่อยอื่นๆที่อยู่ใกล้เคียงยังคงจ่ายไฟฟ้าตามปกติ
ซึ่งเป็นปัญหาที่ไม่ทราบสาเหตุ 
บทความนี้จึงเป็นการศึกษาปัจจัยรบกวนระบบไฟฟ้าด้วยวิธีการสร้างแบบจำลองระบบส่งจ่ายไฟฟ้ากำลังด้วยโปรแกรมวิเคราะห์ทรานเซียนต์ ATP-EMTP โดยจำลองสาเหตุที่เกิดขึ้นจริงในสถานีไฟฟ้าย่อยของการไฟฟ้านครหลวงที่จะทำให้รีเลย์ความถี่ต่ำทำงาน คือ 
1) ฮาร์มอนิก (Harmonic) ในระบบไฟฟ้า 
2) การสวิตช์ชิ่งขณะที่มีฟอลต์ (Fault) และ 3) ผลจากเซอร์กิตเบรกเกอร์ (Circuit Breaker) ทำงานด้านสถานีไฟฟ้าที่จ่ายโหลด 
โดยผลการศึกษาจากแบบจำลองระบบไฟฟ้าพบว่า ปัจจัยรบกวนระบบไฟฟ้าที่เกิดจากผลของฮาร์มอนิกในระบบไฟฟ้าไม่มีผลทำให้ความถี่ของระบบไฟฟ้าลดลง ปัจจัยรบกวนระบบไฟฟ้าที่เกิดจากสาเหตุเซอร์กิตเบรกเกอร์ทำงานด้านสถานีไฟฟ้าย่อยที่จ่ายโหลดมีผลทำให้ความถี่มีคาบเวลาที่เปลี่ยนแปลงลดลง 10.72% และสาเหตุการสวิตช์ชิง (Switching) ของระบบไฟฟ้าด้วยการปลด/สับ เซอร์กิตเบรกเกอร์ขณะที่มีฟอลต์มีผลทำให้ความถี่ของระบบลดลง 27.2%