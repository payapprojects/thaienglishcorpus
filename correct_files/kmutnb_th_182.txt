การประเมินความเสี่ยงอันตรายทางความร้อนและความว่องไวต่อปฏิกิริยาเคมีของไฮโดรเจนเปอร์ออกไซด์โดยดิฟเฟอเรนเชียลสแกนนิงแคลลอริมิเตอร์
ไฮโดรเจนเปอร์ออกไซด์เป็นสารออกซิไดซ์ที่รุนแรง มีหมู่ฟังก์ชันเปอร์ออกไซด์ที่สลายตัวได้ง่าย 
ในงานวิจัยนี้นำไฮโดรเจนเปอร์ออกไซด์ เกรดการค้าความเข้มข้นร้อยละ 50 โดยน้ำหนัก ประเมินความเสี่ยงอันตรายทางความร้อนและความว่องไวต่อปฏิกิริยาเคมีโดยใช้ดิฟเฟอเรนเชียลสแกนนิงแคลลอริมิเตอร์ 
พบว่าพลังงานกระตุ้นคำนวณตามสมการ Flynn/Wall/Ozawa มีค่าเท่ากับ 72.0 กิโลจูลต่อโมล 
ประเมินความเสี่ยงอันตรายทางความร้อนจากอุณหภูมิการสลายตัวภายใต้สภาวะแอเดียแบติกที่เพิ่มสูงขึ้น และเวลาที่อัตราเร็วของปฏิกิริยาภายใต้สภาวะแอเดียแบติกเพิ่มสูงขึ้นมากที่สุด มีค่าเฉลี่ยเท่ากับ 363.4 เคลวิน และ 36.0 วินาที ตามลำดับ 
ประเมินความว่องไวต่อปฏิกิริยาเคมีจากความหนาแน่นของพลังงานที่เพิ่มสูงขึ้นอย่างทันทีทันใด มีค่าเฉลี่ยเท่ากับ 40.7 กิโลวัตต์ต่อลูกบาศก์เซนติเมตร 
ความไม่มีเถียรภาพและความเป็นอันตรายของปฏิกิริยาเคมี พบว่าอยู่ในระดับ 4 
อธิบายได้ว่าไฮโดรเจนเปอร์ออกไซด์ ความเข้มข้นร้อยละ 50 โดยน้ำหนัก สามารถเกิดระเบิดจากการปะทุ ระเบิดจากการสลายตัว หรือระเบิดจากฏิกิริยาเคมี ที่อุณหภูมิและความดันปกติได้ด้วยตัวเอง 
ดังนั้น การจัดเก็บ การขนส่ง และใช้งานต้องกระทำอย่างระมัดระวังเป็นพิเศษ โดยบุคลากรผู้ผ่านการฝึกอบรมและได้รับคุณวุฒิ หรือนักเคมีผู้มีความชำนาญด้านสารเคมี