เรื่องราวและเคล็ดลับ
“แต่งงาน” หรือ “โสด” อยู่แบบไหนสบายกระเป๋ากว่ากัน
แชร์
“แต่งงาน” หรือ “โสด” อยู่แบบไหนสบายกระเป๋ากว่ากัน
ประเทศไทยมีประชากรเพศหญิงสูงกว่าเพศชาย เหตุฉะนี้ จึงทำให้หญิงสาวน้อยใหญ่ครองสถานะโสดสตรองมากขึ้น ไม่ว่าจะเต็มใจหรือไม่ก็ตาม
แม้ว่าหลายคนจะขึ้นชื่อว่าเป็นหญิงเก่ง แสนแกร่ง 
กระนั้นก็อาจมีช่วงที่อดตั้งคำถามในใจไม่ได้ว่าที่จริงแล้ว “อยู่เป็นโสดหรือแต่งงาน” แบบไหนจะสบายกว่า? 
โดยเฉพาะเมื่อเปรียบเทียบกันเรื่องเงินๆ ทองๆ แล้ว โดยผิวเผินคนโสดอาจได้เปรียบเพราะไม่มีภาระ 
แต่เดี๋ยวก่อน! มาดูนโยบายภาครัฐที่ออกมาปีแล้วปีเล่า ทำไมมีแต่เอื้อให้กับคู่แต่งงานนะ ดูอย่างมาตรการลดหย่อนภาษีสำหรับลูกคนที่ 2 นี่สิ!
เอาล่ะ ทีนี้แบบไหนกันแน่ล่ะ ที่จะสบายกระเป๋ากว่า ลองมาเปรียบเทียบกันเลยดีกว่า
สิ่งสำคัญไม่ว่าจะโสดหรือไม่โสดก็ตามคือ “การวางแผน” ชีวิตหลังเกษียณ 
แน่นอนว่าคนโสดจะต้องอยู่ลำพัง จึงควรคิดไว้แต่เนิ่นๆ ว่าจะทำอย่างไรให้อยู่ได้อย่างสบายแม้วันหนึ่งไม่มีรายรับแล้ว  
ส่วนคนมีคู่ แม้อาจมีลูกหลานคอยดูแล แต่การพึ่งพาตัวเองได้ คือสิ่งประเสริฐที่สุด 
หมั่นเก็บเล็กผสมน้อย ไม่ว่าคู่แต่งงานหรือโสด ก็มีสิทธิอยู่ในภายภาคหน้าแบบเท่าเทียมกันแน่นอน
‘คู่แต่งงาน’ ได้ลดหย่อนภาษี มีคนช่วยผ่อนแรง
เมื่อประเทศไทยก้าวขาเข้าสู่สังคมผู้สูงอายุอย่างเป็นทางการ 
ปล่อยไว้นานๆ อาจขาดแคลนคนรุ่นใหม่มาสร้างสมดุล รัฐบาลจึงต้องเร่งหาไม้เด็ดมากระตุ้นให้คนไทยมีลูกมากขึ้น 
นั่นคือ “มาตรการทางภาษี” โดยเมื่อวันที่ 16 ม.ค.61 คณะรัฐมนตรี (ครม.) เห็นชอบให้ลดหย่อนภาษีสำหรับสามีหรือภรรยาที่มีลูกคนที่สอง คนละ 30,000 บาทต่อปีภาษี
แค่นี้ยังไม่พอ รัฐบาลยังเอาใจคนมีคู่มากขึ้นไปอีก ด้วยการที่คู่สามีภรรยาสามารถนำค่าฝากครรภ์หรือค่าคลอดลูกไปหักเป็นค่าลดหย่อนภาษีเงินได้บุคคลธรรมดา ตามจำนวนที่จ่ายจริงในแต่ละครั้ง แต่ไม่เกิน 60,000 บาท 
ซึ่งมาตรการภาษีทั้ง 2 สามารถใช้ได้ในการยื่นภาษีประจำปี 2562
นอกจากนี้ยังมีนโยบายเพิ่มค่าลดหย่อนให้กับคู่สามีภรรยาที่จดทะเบียนถูกต้องตามกฎหมาย โดยจะได้รับสิทธิค่าลดหย่อนเพิ่มคนละ 60,000 บาทต่อปี ซึ่งเพิ่มจากกฎหมายเดิมที่ให้สิทธิลดหย่อน 30,000 บาทต่อปี (แต่ผู้จะใช้สิทธินี้ สามีหรือภรรยา ฝ่ายใดฝ่ายหนึ่งต้องเป็นคนที่ไม่มีรายได้)
ดังนั้น คู่ไหนมีแผนแต่งงาน อยากจะผลิตทายาทสืบสกุล จึงถือว่าเป็นช่วงเวลาทองฟังเพชรสำหรับการวางแผนเติมเต็มครอบครัว และต้องอย่าลืมว่าทุกเงื่อนไขใช้ได้กับคู่ที่จดทะเบียนกันถูกต้องตามกฎหมายเท่านั้น
นอกจากข้อได้เปรียบเรื่องภาษีแล้ว สุภาษิต “สองหัวย่อมดีกว่าหัวเดียว” ยังใช้ได้กับประโยชน์ของการมีคู่ เพราะค่าใช้จ่ายหลายอย่างยังนำมาผนึกแล้วหารสองได้ ทั้งค่าบ้าน, ค่าใช้จ่ายในชีวิตประจำวัน 
ทำให้ต้นทุนของการอยู่อาศัยอยู่ลดลงแบบ “หารครึ่ง” เสมอ
มีโซ่ทองคล้องใจ ค่าใช้จ่ายหนักตาม
มีข้อดีไปแล้ว แต่ข้อที่เป็นภาระหนักอึ้งที่ทำให้คู่รักคิดไม่ตกเสมอ หนีไม่พ้นการมี “ลูก” 
ปัจจัยที่ทำให้คู่แต่งงานเสียเปรียบคนโสดสักนิดในด้านการใช้จ่าย เพราะกว่าเด็กน้อยจะเติบโตได้อย่างมี “คุณภาพ” 
การศึกษาถือเป็นองค์ประกอบที่สำคัญอยางยิ่ง ต้นทุนการเลี้ยงลูกจึงมักแปรผันไปตามคุณภาพการศึกษาที่พ่อและแม่ใฝ่ฝันปั้นแต่งให้บุตรสุดรัก
‘คนโสด’ อิสระทางการเงินและชีวิต
รู้หรือไม่ว่าต้นทุนการจัดงานแต่งงานในปัจจุบัน ต้องมีเงินขั้นต่ำว่าด้วยหลัก 1 แสนบาทไปถึง 5 แสนบาท 
ดังนั้น เมื่อรู้เช่นนี้แล้ว จึงถือเป็นข้อดีอย่างแรกของการเป็นโสด ซึ่งไม่ต้องสิ้นเปลืองกับการใช้จ่ายพิธีการนี้
อีกอย่างที่สำคัญคือไม่ต้องกังวลเรื่องค่าเลี้ยงดูลูก ที่นับวันจะมีต้นทุนสูงขึ้นเรื่อยๆ ตามเงินเฟ้อและค่านิยมที่เปลี่ยนไปในสังคม
ข้อดีสำคัญอีกอย่างของการเป็นโสดคือ “อิสรภาพ” ซึ่งในที่นี้หมายถึง “อิสรภาพทางการเงิน” 
ที่ยังตัดสินใจและควบคุมการใช้จ่ายได้ด้วยตัวเอง 100% เป็นข้อได้เปรียบสำคัญที่อาจทำให้คู่แต่งงานที่ก้าวสู่ประตูวิวาห์ อาจมองย้อนกลับมาในสมัยชีวิตที่ยังเป็นโสดด้วยความอิจฉา (โดยเฉพาะท่านพ่อบ้านใจกล้าที่อุทิศเงินเดือนให้ศรีภรรยาดูแล)
การใช้จ่ายของคนมีคู่หลายๆ ครั้งต้องผ่านการปรึกษาหารืออยู่ตลอด อาจทำให้เกิดค่าเสียโอกาส 
ต่างจากคนโสดที่ตัดสินใจทำอะไรได้ฉับไว เช่น นำเวลาว่างไปทำงานที่ 2 เสริมฐานการเงินให้แกร่ง หรือการลงทุนในสินทรัพย์อื่นๆ ทำให้เกิดรายได้งอกเงยขึ้นมา
หรือจะนำเงินไปตอบแทนบุพการี ก็จ่ายให้เต็มที่แบบไม่ต้องคิดแล้วคิดอีกถึงภาระครอบครัว
มีสุขลำพัง ไร้ภาระร่วมแบกหนี้สิน
นอกจากนั้น คนโสดยังควบคุมหนี้ได้ด้วยตัวเอง ต่างจากคนมีคู่ในทางกฎหมายซึ่งหนี้ของสามีเป็นของภรรยา และหนี้ของภรรยาเป็นของสามีด้วยเช่นกัน 
คู่แต่งงานจึงไม่สามารถปฏิเสธภาระเหล่านั้นได้เลย หากเกิดเหตุการณ์ที่ไม่คาดฝันขึ้นในอนาคต
ความคล่องตัวในการตัดสินใจเรื่องสำคัญในชีวิต ก็เป็นอีกข้อได้เปรียบของคนโสด 
เช่น เมื่อมีโอกาสให้ย้ายงานหรือเปลี่ยนงานไปพบความท้าทาย หรือต้องย้ายไปที่ไกลขึ้น ก็เซย์เยสได้อย่างรวดเร็ว ส่วนคนมีคู่นั้น ด้วยความที่มีสมาชิกและการลงหลักปักฐานไปแล้ว จึงต้องคิดหน้าคิดหลังจนอาจชวดโอกาสดีๆ ไปไม่น้อย