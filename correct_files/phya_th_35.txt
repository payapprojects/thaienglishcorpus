แม้ว่าอาการปวดหัวจะไม่ใช่เรื่องร้ายแรงอะไร แต่ก็ปฏิเสธไม่ได้ว่าส่งผลกระทบต่อชีวิตประจำวันไม่น้อย
เพราะไม่ใช่แค่อาการปวดหัวเท่านั้น บางคนปวดเบ้าตา ปวดขมับ ปวดท้ายทอยส่งผลให้ทำงานต่อไม่ได้เลยทีเดียว 
จริงๆ แล้วอาการปวดหัวเหล่านี้อาจเกิดมาจากเรื่องเล็กน้อยใกล้ตัวที่เราทำจนเคยชิน
ถ้าไม่อยากปวดหัวบ่อยๆ เรามาเช็คกันสิว่าสาเหตุใดบ้างที่ทำให้ “ปวดหัว” แล้วเราจะสามารถหลีกเลี่ยงได้ด้วยวิธีไหนตามไปเช็คกันเลย...
เครียดบ่อย
เรียกได้ว่าเป็นสิ่งที่หลายคนพบเจอ หากสังเกตดีๆ เมื่อไหร่ที่เครียดจะรู้สึกปวดหัวหนักๆ ที่ขมับทั้งสองข้าง ปวดตื้อๆ บางคนอาจปวดต้นคอ ไหล่ และหลังร่วมด้วย 
หากคุณมีอาการเหล่านี้บ่อยๆ นั่นอาจแปลว่าคุณกำลังอยู่ในความเครียด กดดัน หรือวิตกกังวล 
ลองผ่อนคลายด้วยการหากิจกรรมทำ หรือออกไปสูดอากาศบริสุทธิ์ดูบ้าง
พักผ่อนไม่เพียงพอ
การพักผ่อนไม่เพียงพอส่งผลให้เกิดอาการปวดหัวตุบๆ ได้ในตอนเช้า นอกจากนี้ยังทำให้รู้สึกไม่อยากตื่น อ่อนเพลีย ตื่นเช้ามาไม่สดชื่นกระปรี้กระเปร่า อาจนำมาซึ่งความเครียด หงุดหงิดง่ายอีกด้วย
ทางทีดีควรนอนหลับพักผ่อนให้ได้อย่างน้อยวันละ 6-8 ชั่วโมงจะดีกว่า
อากาศร้อนอบอ้าว
จริงๆ แล้วอากาศเป็นตัวกระตุ้นการปวดศีรษะชั้นดีเลยทีเดียว เพราะเมื่ออากาศร้อนขึ้น ความชื้นและความดันเปลี่ยนแปลงไป ทำให้เกิดการเปลี่ยนแปลงการสร้างสารเคมีในสมอง
ซึ่งเป็นตัวกระตุ้นให้เกิดการปวดศีรษะได้
ฮอร์โมนเปลี่ยนแปลง
เพราะฮอร์โมนเป็นปัจจัยสำคัญที่กระตุ้นให้เกิดอาการปวดหัวได้ โดยเฉพาะฮอร์โมนในช่วงมีรอบเดือน  สาวๆ หลายคนมักมีอาการปวดศีรษะช่วงมีประจำเดือน
 นั่นก็เพราะว่าฮอร์โมนเอสโตรเจนมีการลดระดับลง ส่งผลให้เกิดอาการปวดศีรษะ
 เนยแข็ง ช็อกโกแลต อาหารรสจัด
เรียกได้ว่าอาหารเป็นส่วนสำคัญที่สามารถส่งผลต่อสุขภาพได้ 
ซึ่งอาหารเหล่านี้หากทานในปริมาณมากๆ ก็ทำให้เกิดอาการปวดศีรษะได้ เช่น เนยแข็ง, ช็อคโกแลต, หอมหัวใหญ่, อาหารที่มีรสเค็ม และผงชูรส  อาจทำให้บางคนปวดศีรษะได้เช่นกัน
ออกกำลังกายมากเกินไป
จริงอยู่ที่การออกกำลังกายนั้นดีต่อสุขภาพแต่การหักโหมมากเกินพอดีก็ทำให้สุขภาพแย่ลง แถมยังทำให้ปวดศีรษะได้ 
เพราะการออกกำลังกายจะเพิ่มเลือดไหลเวียนไปที่ศีรษะและคอ
หากออกกำลังมากเกินไปอาจส่งผลให้เส้นเลือดบวมกระตุ้นอาการปวดศีรษะได้  
ดังนั้นควรออกกำลังกายแต่พอดีเพราะนอกจากจะดีต่อสุขภาพแล้วยังช่วยลดอาการปวดศีรษะที่เกิดจากความเครียดได้อีกด้วย
ทำงานหน้าคอมพิวเตอร์เป็นเวลานาน
คนทำงานออฟฟิศที่ต้องอยู่หน้าคอมพ์เป็นเวลานานๆ โดยไม่พักสายตา 
มักมีอาการหนักหัว ปวดกระบอกตา ซึ่งอาการส่วนใหญ่มักแสดงให้เห็นช่วงบ่ายหรือใกล้เลิกงาน เนื่องจากใช้สายตามาทั้งวัน
บางคนอาจรู้สึกเวียนศรีษะ หรือคลื่นไส้ร่วมด้วย
แนะนำว่าควรพักสายตาทุก ๆ 20-30 นาที และเปลี่ยนอริยาบทบ่อยๆ เพื่อเป็นการผ่อนคลายไปในตัว  
จ้องโทรศัพท์มากเกินไป
ในแต่ละวันเราใช้สายตาไปกับการจ้องหน้าจอโทรศัพท์มือถือหลายชั่วโมง ทำให้ต้องเกร็งดวงตาและสายตา ส่งผลให้ปวดหัวหรือปวดกระบอกตาได้
อกจากนี้ยังส่งผลกระทบต่อกล้ามเนื้อคอ ซึ่งเป็นสาเหตุของการปวดหัวได้นั่นเอง
ดังนั้นจึงควรพักสายตาจากการจ้องอุปกรณ์เหล่านี้ทุก 10-15 นาที กะพริบตาให้บ่อยขึ้น มองออกไปนอกหน้าต่าง ให้ดวงตาได้พักบ้าง
อาการปวดศีรษะเป็นอาการที่เกิดขึ้นได้กับทุกคน
บางครั้งอาการปวดเล็กๆ น้อยๆ ก็สามารถหายได้เองในระยะเวลาไม่นาน แต่เมื่อไหร่ที่เกิดความผิดปกติก็ไม่ควรละเลย เพราะนั่นอาจเป็นสัญญาณเตือนของโรคอื่นๆ ตามมา

