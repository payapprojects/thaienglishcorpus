การวิจัยนี้มีวัตถุประสงค์ คือ 
1) เพื่อศึกษาเว็บไซต์ที่พัฒนาด้วยเทคนิคเรสพอนซิฟ 
2) เพื่อศึกษาพฤติกรรมของผู้ใช้งานต่อเว็บไซต์ที่พัฒนาด้วยเทคนิคเรสพอนซิฟ และ 
3)เพื่อศึกษาความพึงพอใจของผู้ใช้งานในด้านประสิทธิภาพของเว็บไซต์แบบเรสพอนซิฟ 
กรณีศึกษาจากเว็บไซต์บัณฑิตวิทยาลัย มหาวิทยาลัยมหิดล 
โดยผู้วิจัยได้ดำเนินการพัฒนาเว็บไซต์ตามวงจรการพัฒนาระบบ (System Development Life Cycle: SDLC) โดยการใช้เทคนิคแบบเรสพอนซิฟ แล้วทำการทดสอบการแสดงผลผ่านอุปกรณ์ที่หลากหลาย เช่น สมาร์ทโฟน แท็บเล็ต และคอมพิวเตอร์ตั้งโต๊ะ เป็นต้น 
จากนั้นได้ทำการศึกษาพฤติกรรมของผู้ใช้งานเว็บไซต์ ผ่านทางเครื่องมือวิจัย Google Analytics เปรียบเทียบก่อนและหลังการพัฒนาเว็บไซต์ 
พร้อมทั้งสอบถามความพึงพอใจของผู้ใช้งานในด้านประสิทธิภาพของเว็บไซต์ ผ่านเครื่องมือวิจัยแบบสอบถามออนไลน์ 
จากกลุ่มตัวอย่าง ได้แก่ ผู้สนใจเข้าศึกษา นักศึกษาปัจจุบัน ศิษย์เก่าอาจารย์ นักวิจัย บุคลากร และบุคคลทั่วไป จำนวน 1,850 คน 
ผลการวิจัยพบว่า 
1) การออกแบบเว็บไซต์ด้วยเทคนิคเรสพอนซิฟ สามารถแก้ไขปัญหาการแสดงผลในหน้าเว็บเพจผ่านหน้าจอที่มีขนาดแตกต่างกันได้ทำให้มองเห็นข้อมูลในหน้าเว็บได้อย่างถูกต้องครบถ้วน เข้าถึงข้อมูลได้รวดเร็วยิ่งขึ้น มีความง่ายต่อการใช้งาน และเว็บไซต์มีความทันสมัยสวยงามมากขึ้น 
2) ผลการศึกษาพฤติกรรมการเข้าชมเว็บไซต์จาก Google Analytics พบว่า พฤติกรรมการเข้าชมเว็บไซต์ผ่านทางคอมพิวเตอร์ตั้งโต๊ะมีจำนวนลดลง ผู้ใช้งานส่วนใหญ่จะเลือกใช้สมาร์ทโฟนและแท็บเล็ตในการเข้าชมเว็บไซต์เพิ่มมากขึ้น และมีแนวโน้มสูงขึ้นเรื่อยๆ 
3) ผลการประเมินความพึงพอใจของผู้ใช้งานเว็บไซต์ ในด้านประสิทธิภาพของเว็บไซต์พบว่า ผู้ใช้งานมีความพึงพอใจในความรวดเร็วในการเข้าถึงข้อมูลเนื้อหาหน้าเว็บเพจ ในระดับความพึงพอใจมากที่สุด มีค่าเฉลี่ย 4.58 รองลงมาคือ ความพึงพอใจในด้านการออกแบบเว็บไซต์ อยู่ในระดับดีมีค่าเฉลี่ย 4.28 และความพึงพอใจด้านความง่ายในการใช้งาน อยู่ในระดับดี มีค่าเฉลี่ย 4.05 ตามลำดับ