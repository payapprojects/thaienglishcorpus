การวิจัยครั้งนี้มีจุดมุ่งหมายเพื่อศึกษาถึงโครงสร้างรวมทั้งกระบวนการทำงาน ปัญหาความขัดแย้งและวิธีคลี่คลายความขัดแย้งของบริษัทตัวแทนโฆษณาขนาดกลาง กรณีศึกษาบริษัทดีดีบี นีดแฮม 
โดยอาศัยการสัมภาษณ์พนักงานและจากการสัมภาษณ์แบบมีส่วนร่วม 
โดยใช้แนวคิดทฤษฎีองค์กรเป็นเกณฑ์ในการศึกษา สำหรับกระบวนการทำงานของบริษัทตัวแทนโฆษณาขนาดกลางจะมีการทำงานประสานกันไปในทุกแผนก และยังปรับเปลี่ยนให้เป็นไปตามความเหมาะสมของสภาพการณ์ กล่าวคือ 
การทำงานในช่วงปกติจะเป็นเช่นเดียวกันกับบริษัทตัวแทนโฆษณาอื่น ๆ 
พอเริ่มเข้าช่วงวิกฤตจะมีการลดขั้นตอนบางส่วนออก การติดต่อสื่อสารจะมีเครือข่ายในลักษณะทุกทิศทาง 
เนื่องจากเป็นองค์กรที่มีความยืดหยุ่นมาก การสื่อสารทางแนวนอนจึงเป็นไปได้สูงมาก ความขัดแย้งส่วนใหญ่ที่เกิดขึ้นจะเป็นระหว่างกลุ่มในองค์กร 
โดยมีสาเหตุมาจากความไม่พร้อมของข้อมูล เป้าหมายที่ต่างกัน และพฤติกรรมส่วนบุคคล 
วิธีการคลี่คลายปัญหาความขัดแย้ง วิธีการพูดคุยถูกใช้มากและได้ผลที่สุด 
นอกจากนี้ยังมีการสร้างสิ่งที่เรียกว่ากันชนคือ ตำแหน่งผู้ประสานงาน รวมไปถึงการใช้เอกสารการติดต่อภายใน ดังนั้นการมองความขัดแย้งในบริษัทตัวแทนโฆษณาจะเป็นไปตามแนวคิดปฏิสัมพันธ์ ที่มองว่าความขัดแย้งไม่ใช่สิ่งเลวร้ายเป็นเรื่องปกติขององค์กรที่จะเกิดความขัดแย้ง ทั้งยังมีส่วนช่วยให้เกิดผลงานการสร้างสรรค์ที่ดี