การแยกซิลิกาจากเถ้าลอยชีวมวลด้วยวิธีไฮโดรเทอร์มัลในสภาวะเบสและการตกตะกอนซิลิกาด้วยกรดอินทรีย์
งานศึกษานี้มีวัตถุประสงค์เพื่อศึกษาสภาวะเหมาะสมในการแยกและตกตะกอนซิลิกาจากเถ้าลอยชีวมวล 
ผลการศึกษาพบว่าสภาวะที่ดีที่สุดในการแยกซิลิกาจากเถ้าลอยในงานศึกษานี้ คือ การกระตุ้นเถ้าลอยด้วยสารละลายโซเดียมไฮดรอกไซด์ที่มีความเข้มข้น 3 โมลาร์ อัตราส่วนระหว่างเถ้าลอยและสารละลายที่ใช้ 1 : 10 กรัมต่อมิลลิลิตร ที่อุณหภูมิ 90oC เป็นเวลา 24 ชั่วโมง 
ผลการศึกษาชี้ว่าปัจจัยเหล่านี้มีความสำคัญต่อการละลายของซิลิกาจากเถ้าลอยชีวมวล 
การศึกษาการตกตะกอนซิลิกาด้วยสารละลายกรดอินทรีย์พบว่าการใช้กรดซิตริกและสภาวะการตกตะกอนที่ pH เท่ากับ 4 เป็นสภาวะที่ทำให้ซิลิกาตกตะกอนสูงสุด (ร้อยละ 98.5) 
ซึ่งเป็นเพราะสภาวะความเป็นกรดที่เพียงพอในการตกตะกอนและกรดอินทรีย์มีค่าการแตกตัวที่เหมาะสม
ซิลิกาที่ผลิตได้ทำการวิเคราะห์ด้วยเครื่อง X-ray Diffraction 
และพบว่าเป็นซิลิกาแบบอสัณฐานการวิเคราะห์ด้วยเครื่อง X-ray Fluorescence พบว่าผลิตภัณฑ์ที่ได้มีซิลิกาเป็นองค์ประกอบหลักที่ร้อยละ 95.6 
ดังนั้นการนำเถ้าลอยชีวมวลมาเป็นวัตถุดิบในการผลิตซิลิกาจึงเป็นแนวทางที่จะเพิ่มมูลค่าให้กับเถ้าลอยชีวมวลได้อย่างน่าสนใจ