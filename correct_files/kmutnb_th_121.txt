การประเมินความต้องการใช้น้ำบาดาลของโครงการพัฒนาแหล่งน้ำบาดาลเพื่อการเกษตร กรณีศึกษา อำเภอหนองบุญมาก จังหวัดนครราชสีมา
ปัจจัยที่สำคัญที่ส่งผลให้ผลผลิตของพืชไร่ เช่น มันสำปะหลัง อ้อย ข้าวโพด เพิ่มขึ้นอย่างมีนัยสำคัญคือการให้น้ำตามความต้องการของพืชอย่างเพียงพอ
เสริมกับปริมาณน้ำฝนที่ได้รับ ดังนั้นการประเมินศักยภาพของแหล่งน้ำที่สามารถนำมาใช้กับพืชได้อย่างเพียงพอ จึงเป็นจุดเริ่มต้นที่สำคัญในกระบวนการเพิ่มผลผลิตทางการเกษตร โดยเฉพาะหากเป็นแหล่งน้ำจากน้ำใต้ดิน 
การศึกษานี้ได้เลือกพื้นที่ 2 หมู่บ้านของอำเภอหนองบุญมาก จังหวัดนครราชสีมา 
คือ บ้านด่านกอโจด
ซึ่งกลุ่มเกษตรกรต้องการใช้น้ำเพื่อปลูกมันสำปะหลัง 106 ไร่ และบ้านแสงทองกลุ่มเกษตรกรต้องการใช้น้ำเพื่อปลูกมันสำปะหลัง 46 ไร่ และข้าวโพดเลี้ยงสัตว์ 14 ไร่ 
การประเมินปริมาณน้ำใต้ดินใช้หลายวิธีร่วมกันคือแผนที่น้ำบาดาล การสำรวจทางอุทกธรณีวิทยา และการสูบทดสอบปริมาณการให้น้ำของบ่อบาดาล 
พบว่ามีอัตราการให้น้ำบาดาล 14 และ 16 ลูกบาศก์เมตรต่อชั่วโมง ที่บ้านด่านกอโจด และบ้านแสงทองตามลำดับ 
ผลการเปรียบเทียบความต้องการใช้น้ำของพืชที่ต้องการปลูกกับปริมาณน้ำใต้ดินที่สามารถนำขึ้นมาใช้ได้อย่างยั่งยืนร่วมกับปริมาณฝนในปีน้ำมาก ปีน้ำปกติ และปีน้ำน้อย ตามหลักสมดุลของน้ำ 
พบว่ามีความเป็นไปได้ในการพัฒนาแหล่งน้ำใต้ดินมาใช้ประโยชน์เพื่อการเกษตร ทั้งนี้หากมีความเปลี่ยนแปรของฝน ทำให้บางปีเป็นปีน้ำปกติและปีน้ำน้อย ปริมาณน้ำใต้ดินไม่เพียงพอ แผนการเพาะปลูกยังสามารถดำเนินการต่อไปได้โดยการเลื่อนเวลาการปลูกและหรือการลดพื้นที่ปลูก