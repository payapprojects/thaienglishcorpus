การวิจัยครั้งนี้วัตถุประสงค์เพื่อศึกษาความสัมพันธ์ระหว่างปัจจัยส่วนบุคคล 
และลักษณะการลงทุนกับพฤติกรรมการแสวงหาข้อมูลข่าวสารและการเปิดรับสื่อของนักลงทุนรายย่อย 
รวมถึงการให้ความเชื่อถือต่อข้อมูลข่าวสาร และเปรียบเทียบความต้องการข้อมูลข่าวสารในช่วงสภาพตลาดต่าง ๆ
กับพฤติกรรมการแสวงหาข้อมูลข่าวสาร และการเปิดรับสื่อ โดยใช้วิธีการสำรวจนักลงทุนรายย่อย 
ผลการวิจัยพบว่า 
1. ปัจจัยส่วนบุคคลด้านรายได้ของนักลงทุนรายย่อยไม่ได้ทำให้พฤติกรรมการแสวงหาข้อมูลข่าวสารและการเปิดรับสื่อแตกต่างกัน 
ยกเว้นปัจจัยด้านเพศที่นักลงทุนเพศหญิงมีความต้องการข่าวลือต่าง ๆ และมีการเปิดรับสื่อบุคคลมากกว่าเพศชาย 
2. ประสบการณ์และประเภทนักลงทุนที่แตกต่างกันของนักทุนรายย่อยไม่ได้ทำให้พฤติกรรมการแสวงหาข้อมูลข่าวสารและการเปิดรับสื่อแตกต่างกัน 
3. ในด้านความต้องการใช้ประโยชน์จากสื่อ นักลงทุนรายย่อยมีการเปิดรับสื่อสิ่งพิมพ์มากที่สุด โดยเปิดรับมากกว่าสื่อสารสนเทศ สื่อบุคคลสื่อวิทยุ และสื่อโทรทัศน์ 
4. พฤติกรรมการแสวงหาข้อมูลข่าวสารของนักลงทุนรายย่อยแตกต่างกันในสภาพตลาดต่าง ๆ ดังนี้ 
ช่วงตลาดปกติ นักลงทุนรายย่อยต้องการข้อมูลปัจจัยพื้นฐานและปัจจัยเทคนิคมากกว่าในช่วงตลาดวิกฤต 
ช่วงตลาดคึกคัก นักลงทุนรายย่อยต้องการข้อมูลสนับสนุนเฉพาะตัวหลักทรัพย์จากสื่อมวลชนมากกว่าในช่วงตลาดซบเซาและตลาดวิกฤต และต้องการข่าวใหญ่ของสถานการณ์ที่สำคัญ ๆ จาก สื่อมวลชนมากกว่าในช่วงตลาดซบเซารวมทั้งต้องการข่าวลือมากกว่าในช่วงตลาดปกติและตลาดซบเซา 
ช่วงตลาดวิกฤต นักลงทุนรายย่อยต้องการข่าวใหญ่ของสถานการณ์ที่สำคัญ ๆ จากสื่อมวลชนมากกว่าในช่วงตลาดซบเซา และต้องการข่าวลือมากกว่าในช่วงตลาดปกติและตลาดซบเซา 
ช่วงตลาดซบเซา นักลงทุนรายย่อยต้องการข้อมูลข่าวสารน้อยกว่าใน ช่วงสภาพตลาดอื่น ๆ