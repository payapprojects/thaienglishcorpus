การวิจัยครั้งนี้มีวัตถุประสงค์เพื่อวิเคราะห์สิ่งพิมพ์ทางด้านพาณิชยนาวีไทย ในด้านของผู้ผลิต ประเภท เนื้อหาและปีที่พิมพ์ รวมทั้งศึกษาแหล่งสารนิเทศที่มีการรวบรวมสิ่งพิมพ์ทางด้านพาณชิยนาวีไทยในด้านจำนวน ประเภท และเนื้อหาของสิ่งพิมพ์ 
ตลอดจนการให้บริการและปัญหาของแหล่งสารนิเทศเพื่อเป็นประโยชน์ต่อผู้ปฏิบัติงานในการจัดหาและให้บริการสิ่งพิมพ์ ตลอดจนผู้ใช้บริการสามารถเข้าถึงสิ่งพิมพ์ทางด้านพาณิชยนาวีที่ต้องการได้ 
วิธีการวิจัย แบ่งเป็น 2 ส่วน คือ สำรวจห้องสมุดที่มีการรวบรวมสิ่งพิมพ์ทางด้านพาณิชยนาวีไทย จำนวน 17 แห่ง โดยการสัมภาษณ์บรรณารักษ์/หัวหน้าแหล่งสารนิเทศจำนวน 17 คน และวิเคราะห์สิ่งพิมพ์ทางด้านพาณิชยนาวีไทยที่ห้องสมุดดังกล่าวรวบรวม 
ผลการวิจัยพบว่า สิ่งพิมพ์ทางด้านพาณิชยนาวีไทยส่วนใหญ่ผลิตโดยหน่วยงานราชการเป็นสิ่งพิมพ์ประเภทรายงานการวิจัย 
มีเนื้อหาทางด้านธุรกิจการขนส่งทางเรือ 
และเป็นสิ่งพิมพ์ที่ผลิตในช่วงปี พ.ศ. 2521-2530 
ผลการสำรวจห้องสมุด 17 แห่ง ที่รวบรวมสิ่งพิมพ์ทางด้านพาณิชยนาวีไทย พบว่า ห้องสมุดที่มีสิ่งพิมพ์ทางด้านพาณิชยนาวีไทยมากที่สุด คือ ห้องสมุดสถาบันพาณิชยนาวี รองลงมาคือ ห้องสมุดสำนักงานปลัดกระทรวงคมนาคม 
โดยที่ห้องสมุดส่วนใหญ่รวบรวมสิ่งพิมพ์ต่อเนื่องและสิ่งพิมพ์ที่มีเนื้อหาทางด้านธุรกิจการขนส่งทางเรือมากกว่าสิ่งพิมพ์ประเภทอื่นและเนื้อหาด้านอื่น ๆ 
บริการที่ห้องสมุดทุกแห่งจัดคือบริการ ให้อ่านในห้องสมุดและบริการตอบคำถามช่วยการค้นคว้า 
ส่วนบริการที่ห้องสมุดส่วนใหญ่จัดได้แก่ บริการยืมคืน บริการกฤตภาค บริการดรรชนีวารสาร บริการถ่ายเอกสารและบริการค้นฐานข้อมูลสิ่งพิมพ์ที่ห้องสมุดจัดทำขึ้น 
ในด้านปัญหาของห้องสมุดนั้น พบว่า ทุกแห่งประสบปัญหาด้านจำนวนสิ่งพิมพ์ ทางด้านพาณิชยนาวีให้บริการมีไม่เพียงพอ 
และที่ห้องสมุดส่วนใหญ่ประสบปัญหาในระดับมาก คือ สิ่งพิมพ์ทางด้านพาณิชยนาวีส่วนใหญ่เป็นภาษาต่างประเทศทำให้มีราคาสูงสิ่งพิมพ์ทางด้านพาณิชยนาวีที่เป็นภาษาไทยมีการผลิตน้อยและสิ่งพิมพ์ทางด้านพาณิชยนาวี ผลิตขึ้นในโอกาสต่าง ๆ มีจำนวนน้อยและเผยแพร่ในวงจำกัด 
ตลอดจนปัญหาบุคลากรไม่มีความรู้ในเนื้อหาทางด้านพาณิชยนาวีดีเพียงพอในการให้บริการสิ่งพิมพ์