การตรวจวัดภาวะความเป็นกรดตลอด 24 ชั่วโมง
การตรวจวัดภาวะความเป็นกรดในหลอดคอ หลอดอาหาร และกระเพาะอาหารตลอด 24 ชั่วโมง (pH monitoring: 24 hrs, 48 hrs capsule Bravo) เป็นวิธีที่ใช้ในการประเมินโรคที่เกิดจากกล้ามเนื้อหูรูดของกระเพาะอาหารทำงานผิดปกติ ทำให้น้ำย่อยซึ่งมีสภาพเป็นกรดไหลย้อนขึ้นมาสู่หลอดอาหารและคอ ก่อให้เกิดการระคายเคือง เกิดแผล หรืออาการปวดแสบบริเวณหน้าอก
การตรวจด้วยวิธีนี้เป็นเทคโนโลยีที่ให้ความสะดวกกับผู้ป่วยมากขึ้น โดยผู้ป่วยสามารถประกอบกิจวัตรประจำวันได้ตามปกติ
วิธีการตรวจนี้มีเครื่องมือ 2 ชนิด ได้แก่
ชนิดที่ใช้สายวัดสอดผ่านทางจมูกลงในหลอดอาหารและทิ้งค้างไว้ เพื่อเก็บสัญญาณการติดตามวัดค่า 24 ชั่วโมง 
เมื่อครบกำหนดเวลาแล้วจึงนำมาวิเคราะห์ผลด้วยคอมพิวเตอร์
ชนิดที่ใช้ตัววัดเป็นแคปซูล วิธีนี้จะนำแคปซูลสอดผ่านกล้องส่องทางเดินอาหาร เพื่อนำไปติดไว้กับผนังหลอดอาหาร
แคปซูลจะส่งสัญญาณเป็นคลื่นวิทยุแสดงผลการติดตามวัดค่าความเป็นกรดไปยังเครื่องรับที่อยู่ภายนอกร่างกายของผู้ป่วย
และเมื่อเก็บผลการตรวจแล้ว แคปซูลจะหลุดออกและขับถ่ายออกมาเองตามปกติ