งานวิจัยนี้ใช้เมมเบรนไคโตซานที่ประกอบอยู่ในอุปกรณ์หนึ่งในการทำหน้าที่แยกไอน้ำที่ระเหยออกจากข้าวเปลือกชื้นให้ออกจากอุปกรณ์ไป 
ได้ข้าวเปลือกที่แห้งมากขึ้นเรียกอุปกรณ์ดังกล่าวว่า “เครื่องทำแห้งด้วยเมมเบรน” 
โดยมีเป้าหมายเพื่อใช้แทนการตากแห้งกลางแจ้งตามแบบดั้งเดิมในกรณีซึ่งไม่สามารถดำเนินการได้ เช่น ฝนตกหรือน้ำท่วม
งานวิจัยนี้ใช้ผลการวิเคราะห์รูปแบบการไหลของอากาศ ด้วยแบบจำลองคณิตศาสตร์ในขั้นตอนการออกแบบสร้างเครื่องทำแห้งต้นแบบเพื่อให้ได้ลักษณะของเครื่องทำแห้งที่เหมาะสม 
โดยพบว่ารูปแบบการไหลของอากาศแบบ Over Flow ที่มีช่องทางการไหลของอากาศเป็นแบบสามเหลี่ยมเป็นลักษณะที่เหมาะสมที่สุด 
ผลการศึกษาสมรรถนะการทำแห้งข้าวเปลือกพบว่าเครื่องทำแห้งที่ใช้เมมเบรนไคโตซานไม่เชื่อมขวางแบบเนื้อแน่นและแบบคอมโพสิตบนผ้าสปันปอนด์ให้อัตราการทำแห้งสูงสุดในเวลา 1 ชั่วโมง เท่ากับ 0.0464±0.0004 และ 0.0578±0.0009 กิโลกรัมน้ำต่อกิโลกรัมมวลเปียก ตามลำดับ
ในขณะที่วิธีการตากแห้งกลางแจ้งและการอบในตู้อบลมร้อนที่อุณหภูมิ 40°C ให้อัตราการทำแห้งสูงสุดในเวลา 1 ชั่วโมง เท่ากับ 0.0527±0.0011 และ 0.0402±0.0007 กิโลกรัมน้ำ/กิโลกรัมมวลเปียกตามลำดับ 
แสดงว่าสามารถใช้เครื่องทำแห้งด้วยเมมเบรนไคโตซานตามงานวิจัยนี้เป็นอีกทางเลือกหนึ่งในการทำแห้งวัสดุชีวมวล เช่น ข้าวเปลือก ได้ โดยการใช้เมมเบรนไม่เชื่อมขวางแบบคอมโพสิตบนผ้าสปันปอนด์สามารถลดความชื้นสัมพัทธ์ของข้าวเปลือกจาก 22–23% เหลือ 14–15% ภายใน 2 ชั่วโมง