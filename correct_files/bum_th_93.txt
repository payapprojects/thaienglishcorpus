การเชื่อมข้อกระดูกสันหลัง (Spinal fusion)
การเชื่อมข้อกระดูกสันหลัง (Spinal fusion) คืออะไร ??
การเชื่อมข้อกระดูกสันหลัง (Spinal fusion) เป็นวิธีการผ่าตัดที่ใช้เชื่อมกระดูกข้อสันหลังตั้งแต่ 2 ข้อขึ้นไป
โดยมักจะทำเพื่อกำจัดอาการปวดจากการเคลื่อนตัวของข้อกระดูกสันหลังและทำให้ข้อกระดูกนั้นไม่สามารถเคลื่อนไหวได้ตามปกติ
เหตุผลที่ต้องใช้การเชื่อมข้อกระดูกสันหลัง
การเชื่อมข้อกระดูกสันหลังมักจะทำกับกระดูกสันหลังบริเวณบั้นเอว
แต่ก็สามารถใช้กับกระดูกสันหลังส่วนคอและอกได้ ผู้ป่วยที่เข้ารับการเชื่อมยึดกระดูกสันหลังมักจะมีปัญหาการดึงรั้งของเส้นประสาทหรือไม่ก็มีอาการปวดรุนแรงที่ไม่สามารถรักษาด้วยวิธีการปกติได้
อาการที่แพทย์จะใช้การยึดตรึงกระดูกสันหลังรักษา ได้แก่
หมอนรองกระดูกกดทับเส้นประสาท
อาการปวดจากปัญหาหมอนรองกระดูก
เนื้องอกที่กระดูกสันหลัง
กระดูกสันหลังแตก
กระดูกสันหลังคดงอผิดปกติ (Scoliosis)
กระดูกสันหลังค่อม (Kyphosis)
กระดูกสันหลังเคลื่อน (Spondylolisthesis)
กระดูกสันหลังเสื่อม (Spondylosis)
อาการกระดูกสันหลังกดทับต่างๆ
อาการที่เกิดขึ้นจากการเคลื่อนตัวของข้อกระดูกสันหลัง
วิธีการผ่าตัด
ในกรณีทั่วไป การยึดตรึงกระดูกนี้จะเหมือน “การซ่อม” โดยการนำสกรูโลหะ (มักทำด้วยไททาเนียม) ก้านโลหะ แผ่นโลหะ หรือหมอนรองกระดูกเทียมมายึดข้อกระดูกสันหลังทำให้กระดูกเกิดการประสานเชื่อมกัน
การประสานของกระดูกจะใช้เวลาประมาณ 6-12 สัปดาห์หลังจากผ่าตัด
ระหว่างนี้ผู้ป่วยอาจต้องใช้อุปกรณ์ช่วยพยุงหลังด้วย
ปัจจัยภายนอกที่ทำให้การสมานกระดูกเป็นไปได้ช้าหรืออาจจะขัดขวางกระบวนการสมานกระดูกของร่างกาย ได้แก่ การสูบบุหรี่ ภาวะกระดูกพรุน การใช้ยา หรือการทำกิจกรรมหนักๆ 
หากกระดูกไม่สามารถประสานกันได้ผู้ป่วยอาจต้องรับการผ่าตัดซ้ำอีกครั้งหนึ่ง
ความเสี่ยงและภาวะแทรกซ้อน
อาการบาดเจ็บของกระดูกสันหลังจากการผ่าตัดพบได้น้อยกว่าร้อยละ 1 เท่านั้น 
อย่างไรก็ตาม การผ่าตัดย่อมมีความเสี่ยงต่ออาการต่างๆ ดังนี้
มีเลือดออกจากแผลหลังจากการผ่าตัด
การติดเชื้อและต้องใช้ยาปฏิชีวนะ
ปัญหาที่เกิดจากอุปกรณ์ที่ใช้ใส่บริเวณกระดูกที่ผ่าตัด เช่น อุปกรณ์หลวมหลังผ่าตัด
เลือดจับตัวเป็นลิ่ม
อาการข้างเคียงจากการใช้ยาสลบ
ทางเลือกอื่นในการรักษา
แพทย์อาจแนะนำถึงวิธีการรักษาอื่นนอกเหนือจากการผ่าตัดเชื่อมข้อกระดูกสันหลัง เช่น การลดน้ำหนัก และการใช้ยาบรรเทาอาการปวด
การทำกายภาพบำบัดและการใส่อุปกรณ์ช่วยพยุงกระดูกอาจช่วยลดการกดทับหรือทำให้เคลื่อนไหวข้อสันหลังได้ดีขึ้นหรือการฉีดยาสเตียรอยด์เข้าโพรงประสาทโดยไม่ต้องพึ่งวิธีการผ่าตัด
การพักฟื้น
หลังการผ่าตัด ผู้ป่วยบางรายอาจมีอาการปวดหลังและต้องใช้อุปกรณ์ช่วยพยุงหลัง
ผู้ป่วยที่มีอายุมากจะใช้เวลาพักฟื้นนานกว่า
ผู้ป่วยที่สามารถเข้ารับการรักษา
แพทย์จะเป็นผู้วินิจฉัยถึงความเหมาะสมในการรักษาผู้ป่วยแต่ละรายหลังจากได้ตรวจและพูดคุยกับผู้ป่วยแล้ว

