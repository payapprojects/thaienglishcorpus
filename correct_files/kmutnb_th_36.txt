การศึกษาคุณสมบัติการกักเก็บความร้อนของมอร์ตาร์ปูนฉาบผสมวัสดุเปลี่ยนสถานะประเภทพาราฟินและโพลีเอทิลีนไกลคอล
บทความนี้นำเสนอผลงานวิจัยด้านอุณหภูมิและการกักเก็บความร้อนของปูนฉาบผสมด้วยวัสดุเปลี่ยนสถานะ 2 ประเภท คือ พาราฟิน ชนิด 6035 (จุดหลอมเหลว 58 องศาเซลเซียส) และโพลีเอธิลีนไกลคอล ชนิด 1450 (จุดหลอมเหลวระหว่าง 42–46 องศาเซลเซียส) 
โดยปูนฉาบที่ใช้ในการทดสอบประกอบด้วย มอร์ตาร์ฉาบธรรมดา (OM) มอร์ตาร์ฉาบผสมพาราฟิน (PPM) และมอร์ตาร์ฉาบผสมโพลีเอธิลีนไกลคอล (PEGM) ในสัดส่วนผสมต่างกัน 
การเตรียมตัวอย่างเริ่มด้วยการฉาบมอร์ตาร์ลงบนบล็อกคอนกรีต ติดตั้งสายวัดอุณหภูมิ (Thermocouple) ที่ตำแหน่งต่างๆ ของตัวอย่าง และหุ้มด้วยแผ่นพลาสติกจนถึงอายุทดสอบ 
สำหรับการทดสอบในห้องปฏิบัติการ นำตัวอย่างทดสอบไปวางในตู้อุณหภูมิซึ่งมีสปอร์ตไลต์เป็นแหล่งให้ความร้อนจนผิวตัวอย่างมีอุณหภูมิ 60 องศาเซลเซียส จึงหยุดให้ความร้อนจากนั้น 
โดยทำการบันทึกผลการเปลี่ยนแปลงอุณหภูมิทุก 5 วินาที 
นำผลที่ได้ไปทำการวิเคราะห์เพื่อหาสัดส่วนผสมที่ดีที่สุดเพื่อนำไปทดสอบภาคสนามต่อไป 
การทดสอบภาคสนามเป็นการฉาบสัดส่วนผสมที่ผ่านการคัดเลือกจากผลการทดสอบในห้องปฏิบัติการลงบนผนังที่ก่อจากบล็อกคอนกรีตด้วยความหนา 1.5 เซนติเมตร และทำการวัดการเปลี่ยนแปลงอุณหภูมิในสภาพแวดล้อมจริงเป็นระยะเวลา 5 วัน 
ผลการทดลองพบว่าผนังปูนฉาบที่มีสัดส่วนผสมของวัสดุเปลี่ยนสถานะมีความสามารถในการกักเก็บความร้อนไว้ที่ผนังได้ดีกว่า ส่งผลให้ระยะเวลาของการเข้าสู่อุณหภูมิสูงสุดมีการเลื่อนออกไป ส่งผลให้มีอุณหภูมิภายในที่ต่ำกว่า