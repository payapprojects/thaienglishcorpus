วิทยานิพนธ์ฉบับนี้มีวัตถุประสงค์เพื่อวิจัยและพัฒนาการกระจายแฟ้มระบบ สารสนเทศของหน่วยงาน องค์กรธุรกิจ ที่ใช้เครื่องคอมพิวเตอร์เป็นประมวลผลแบบรวมศูนย์ 
โดยไม่ต้องแก้ไขโปรแกรมประยุกต์ ผู้ใช้แบบโต้ตอบยังคงปฏิบัติงานได้ เหมือนเดิม และมีขีดความสามารถรองรับปริมาณข้อมูลและจำนวนผู้ใช้ที่เพิ่มขึ้นได้การวิจัยใช้เครือข่ายคอมพิวเตอร์ที่ต่อกันแบบอีเทอเนต (Ethernet) 
สื่อสารถึงกัน ด้วยพิธีการเดคเนต (DECNET Protocol) และใช้ระบบการจัดการสารสนเทศสำหรับการบริการวิทยุคมนาคมระบบเซลลูล่า ของการสื่อสารแห่งประเทศไทยเป็นการศึกษา 
การวิจัยนี้ใช้วิธีการวิเคราะห์และออกแบบโครงสร้างเป็นเครื่องมือช่วยวิเคราะห์ เพื่อการกระจายแฟ้มของระบบจัดการสารสนเทศดังกล่าว 
ใช้พิธีการเดคเนตในการเข้าถึงแฟ้มระยะไกล ในการพัฒนาโปรแกรมสำหรับทดสอบเวลาตอบสนอง (Response time) 
และทดสอบการรองรับภาระงานใช้ตัวแปลภาษาโคบอล 
และใช้โปรแกรมอรรถประโยชน์ของระบบปฏิบัติการวีเอมเอส(VMS Operating System) เก็บข้อมูล 
ปริมาณงานและอัตราการใช้งานขณะปฏิบัติงานจริงก่อนและหลังกระจายแฟ้ม ผลของการวิจัยในการทดสอบเวลาตอบสนอง เมื่อทำการกระจายแฟ้มแล้วเวลาตอบสนองดีขึ้น 145 เปอร์เซ็นต์ สามารถรองรับภาระงานได้เพิ่มขึ้น80 เปอร์เซ็นต์ จึงได้นำระบบการจัดการสารสนเทศที่ได้วิเคราะห์ออกแบบ 
และทดสอบแล้วไปติดตั้งใช้งานที่การสื่อสารแห่งประเทศไทยที่เป็นเจ้าของระบบ ปรากฎว่าผู้ใช้ยังคงปฏิบัติงานแบบโต้ตอบได้เหมือนเดิม มีทรัพยากรของระบบเหลือพอที่จะเพิ่มผู้ใช้ รับภาระงานได้อีกเป็นที่พอใจแก่ผู้ปฏิบัติ และผู้บริหาร 
นอกจากนี้สามารถนำผลของการออกแบบครั้งนี้ไปใช้กับระบบฐานข้อมูลแบบกระจายได้อีกด้วย