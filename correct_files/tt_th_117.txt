การวิจัยครั้งนี้มีวัตถุประสงค์เพื่อสร้างรูปแบบการวางแผนจำหน่ายผู้ป่วยบาดเจ็บที่ศีรษะที่รับการรักษาในโรงพยาบาลศูนย์ขอนแก่น และทดสอบประสิทธิผลของรูปแบบ
รูปแบบการวางแผนจำหน่ายที่สร้างขึ้นมีลักษณะเป็นการวางแผนจำหน่ายผู้ป่วย ตามหลักของกระบวนการพยาบาล 5 ขั้นตอน
มีพยาบาลวิชาชีพที่มีประสบการณ์ในการดูแลผู้ป่วยบาดเจ็บที่ศีรษะ เป็นผู้คัดเลือกผู้ป่วยที่ต้องการการวางแผนจำหน่ายดำเนินการวางแผนการจำหน่าย ร่วมกับญาติผู้ป่วย ตลอดจนสื่อสารและประสานงานกับทีมสุขภาพ และทีมการพยาบาลให้เกิดแผนการจำหน่ายและการปฏิบัติตามแผน 
มีเครื่องมือดำเนินการทดลอง5 ชุด ประกอบด้วยแบบฟอร์มบันทึกข้อมูลและประเมินสมรรถนะของผู้ป่วย แบบฟอร์มการวางแผนจำหน่ายคู่มือแนวทางการวางแผนจำหน่าย คู่มือสำหรับพยาบาลในการสอนให้คำแนะนำญาติผู้ป่วยและผู้ป่วย และแบบบันทึกและคำแนะนำสำหรับผู้ป่วยเป็นเครื่องมือประกอบการปฏิบัติการวางแผนจำหน่ายแต่ละขั้นตอน 
เครื่องมือทดสอบประสิทธิผลของรูปแบบเป็นเครื่องมือรวบรวมข้อมูลจากผลการทดลองมี 3 ชุด ประกอบด้วยแบบสอบความรู้ความเข้าใจของญาติผู้ป่วยเรื่องการบาดเจ็บที่ศีรษะ ใช้สอบความรู้ความเข้าใจของญาติผู้ป่วย เรื่องการบาดเจ็บที่ศีรษะก่อนการทดลองและหลังการทดลอง แบบวัดความพึงพอใจของญาติผู้ป่วยต่อการวางแผนจำหน่าย และแบบวัดความพึงพอใจของผู้ป่วยต่อการวางแผนจำหน่าย ใช้วัดความพึงพอใจของญาติผู้ป่วยและผู้ป่วยต่อการวางแผน
จำหน่ายภายหลังการทดลอง 2 สัปดาห์ 
ประชากรตัวอย่างเป็นผู้ป่วยบาดเจ็บที่ศีรษะ จำนวน 15 ราย และญาติผู้ป่วยจำนวน 15 ราย 
ผลการทดลองเป็นดังนี้ 
1. ผลการเปรียบเทียบค่าเฉลี่ยคะแนนความรู้ความเข้าใจเรื่องการบาดเจ็บที่ศีรษะ โดยรวมของประชากรญาติผู้ป่วยหลังจากทดลองสูงกว่าค่าเฉลี่ยคะแนนความรู้ความเข้าใจเรื่องการบาดเจ็บที่ศีรษะก่อนการทดลองอย่างมีนัยสำคัญทางสถิติที่ระดับ .01 
เมื่อเปรียบเทียบเป็นรายด้าน พบว่า ค่าเฉลี่ยคะแนนความรู้ความเข้าใจเรื่องการบาดเจ็บที่ศีรษะด้านพยาธิสภาพ การดูแลเรื่องอาหาร การดูแลเรื่องยา การจัดสภาพแวดล้อม และการฟื้นฟูสภาพ หลังการทดลอง สูงกว่าก่อนการทดลองอย่างมีนัยสำคัญทางสถิติที่ระดับ .01 
ส่วนด้านการเปลี่ยนแปลงด้านร่างกาย จิตใจ และการดูแลผู้ป่วย และการดูแลเรื่องการนัดหมายของแพทย์ไม่มีความแตกต่างอย่างมีนัยสำคัญทางสถิติที่ระดับ .01 
2. ค่าเฉลี่ยคะแนนความพึงพอใจของประชากร ญาติผู้ป่วยต่อการวางแผนจำหน่ายผู้ป่วยทั้ง 3 ด้าน อยู่ในระดับมาก 
3. ค่าเฉลี่ยของคะแนนความพึงพอใจของประชากรผู้ป่วยต่อการวางแผนจำหน่าย 2 ด้าน อยู่ในระดับมากที่สุด