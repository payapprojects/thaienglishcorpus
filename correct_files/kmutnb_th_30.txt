การพัฒนารูปแบบศักยภาพหัวหน้างานปฏิบัติการบินในธุรกิจการบินของประเทศไทยเพื่อการแข่งขัน
การศึกษาเรื่อง การพัฒนารูปแบบศักยภาพหัวหน้างานปฏิบัติการบินในธุรกิจการบินของประเทศไทยเพื่อการแข่งขันมีวัตถุประสงค์เพื่อ 1) กำหนดองค์ประกอบศักยภาพของหัวหน้างานปฏิบัติการบินเพื่อการแข่งขัน 2) พัฒนารูปแบบศักยภาพหัวหน้างานปฏิบัติการบินเพื่อการแข่งขัน และ 3) จัดทำคู่มือแนวทางการเสริมสร้างศักยภาพหัวหน้างานปฏิบัติการบินเพื่อการแข่งขัน 
เป็นการวิจัยเชิงคุณภาพและเชิงปริมาณ ประชากรที่ใช้ในการวิจัยครั้งนี้ประกอบด้วย 
1)กลุ่มผู้ให้ข้อมูลเชิงคุณภาพได้แก่ ผู้บริหารด้านการปฏิบัติการบิน 6 คน ผู้ทรงคุณวุฒิในการประชุมสัมมนากลุ่ม 17 คน และประเมินคู่มือ 8 คน 
2) กลุ่มผู้ให้ข้อมูลเชิงปริมาณ ได้แก่ กลุ่มหัวหน้างานปฏิบัติการบิน 315 คน จาก 5 สายการบินที่มีการดำเนินกิจการด้านการบินในประเทศไทย 
เครื่องมือที่ใช้ในการวิจัย ได้แก่ แบบสัมภาษณ์เชิงลึกกึ่งโครงสร้าง การบันทึกข้อมูลการประชุมสัมมนากลุ่มและแบบสอบถาม 
การวิเคราะห์ข้อมูลเชิงคุณภาพใช้การวิเคราะห์เชิงเนื้อหา และการประเมินความตรงเชิงเนื้อหา (CVR) 
การวิเคราะห์ข้อมูลเชิงปริมาณใช้การวิเคราะห์ทางสถิติโดยการแจกแจงความถี่ ค่าร้อยละ ค่าเบี่ยงเบนมาตรฐาน และการวิเคราะห์องค์ประกอบเชิงสำรวจ 
ผลการวิจัยพบว่า รูปแบบศักยภาพหัวหน้างานปฏิบัติการบินเพื่อการแข่งขันประกอบด้วย 5 องค์ประกอบ 19 องค์ประกอบย่อย ดังนี้ 1) องค์ประกอบด้านการจัดการความรู้ในงาน มี 4 องค์ประกอบย่อย ได้แก่ 1.1) การพัฒนาความรู้ 1.2) การนำความรู้ไปใช้ 1.3) การถ่ายทอดความรู้ และ 1.4) การจัดเก็บความรู้ 2) องค์ประกอบด้านการจัดการปฏิบัติงาน มี 3 องค์ประกอบย่อย ได้แก่ 2.1) การวางแผนการปฏิบัติงาน 2.2) การจัดวางการปฏิบัติงาน และ 2.3) การประเมินผลการปฏิบัติงาน 3) องค์ประกอบด้านการพัฒนาองค์กร มี 2 องค์ประกอบย่อย ได้แก่ 3.1) การพัฒนาทรัพยากรมนุษย์ และ 3.2) การพัฒนาระบบงาน 4) องค์ประกอบด้านการพัฒนาตนเอง มี 4 องค์ประกอบย่อย ได้แก่ 4.1) การพัฒนาความรู้คิด 4.2) การปรับปรุงตนเอง 4.3) การควบคุมตนเอง และ 4.4) การแก้ไขปัญหาเฉพาะหน้าในงานและ 5) องค์ประกอบด้านการสร้างมนุษยสัมพันธ์ในการทำงาน มี 6 องค์ประกอบย่อย ได้แก่ 5.1) ภาวะผู้นำ 5.2) การสื่อสารในงาน 5.3) ความร่วมมือในการทำงาน 5.4) การทำงานเป็นทีม 5.5) การยืดหยุ่นในการปฏิบัติงาน และ 5.6) การมีจิตบริการคู่มือแนวทางการเสริมสร้างศักยภาพหัวหน้างานปฏิบัติการบินเพื่อการแข่งขัน แบ่งออกเป็น 3 ส่วน ได้แก่ ส่วนที่ 1 บทนำส่วนที่ 2 รูปแบบศักยภาพหัวหน้างานปฏิบัติการบินเพื่อการแข่งขัน ส่วนที่ 3 แนวทางการเสริมสร้างศักยภาพหัวหน้างานปฏิบัติการบินเพื่อการแข่งขัน ผลการประเมินความเหมาะสมของรูปแบบศักยภาพหัวหน้างานปฏิบัติการบินเพื่อการแข่งขัน 
และคู่มือแนวทางการเสริมสร้างศักยภาพหัวหน้างานปฏิบัติการบินเพื่อการแข่งขัน พบว่า รูปแบบศักยภาพหัวหน้างานปฏิบัติการบินเพื่อการแข่งขันได้รับความเห็นชอบด้วยมติเอกฉันท์ในภาพรวมมีความเหมาะสมอยู่ในระดับมาก และคู่มือแนวทางการเสริมสร้างศักยภาพหัวหน้างานปฏิบัติการบินเพื่อการแข่งขันในภาพรวมมีความเหมาะสมต่อการนำไปใช้โดยมีค่าเฉลี่ยอยู่ในระดับมาก