พิจารณาการซื้อของคุณเพื่อ “รองรับการใช้งานในอนาคต” 
ซื้อแล็ปท็อปที่มีประสิทธิภาพเพียงพอจะรองรับเทคโนโลยีขั้นสูงขณะที่คุณกำลังเรียนอยู่
ไม่ว่าคุณกำลังมุ่งหน้าไปสู่มหาวิทยาลัยด้วยตัวเอง หรือพยายามช่วยนักเรียนคนโปรด การสำรวจและค้นหาแล็ปท็อปที่ดีที่สุดสำหรับใช้ในมหาวิทยาลัยอาจดูเหมือนงานที่น่ากังวล 
โชคดีที่นี่เป็นการทดสอบแบบเปิดหนังสือได้ และเราช่วยคุณหาคำตอบที่ถูกต้องได้
สิ่งแรกสุดที่จะต้องพิจารณาในการเลือกซื้อแล็ปท็อปสำหรับใช้ในมหาวิทยาลัยเครื่องใหม่คือวิธีใช้งานของคุณในปัจจุบันและในอนาคต
ด้วยเทคโนโลยีที่ก้าวหน้าอย่างรวดเร็วในแต่ละปี การพิจารณาแล็ปท็อปที่สามารถรองรับโปรแกรมและแอพพลิเคชั่นใหม่ๆ ได้เป็นเรื่องที่ดี
นี่จะเป็นการซื้อที่ “รองรับการใช้งานในอนาคต” หรือการซื้อพีซีที่มีประสิทธิภาพเพียงพอที่จะรองรับเทคโนโลยีขั้นสูงที่ยังไม่เปิดตัว
ลองถามคำถามเหล่านี้กับตัวคุณเอง คำตอบของคุณจะช่วยให้ตัวเลือกแคบลง
ชั้นเรียนของคุณจะต้องใช้โปรแกรมหรือแอพพลิเคชั่นใดบ้าง
คุณสนใจสาขาหรือวิชาอะไร
คุณเล่นวิดีโอเกมหรืออยากจะเริ่มเล่นเกมหรือไม่
คุณใช้วิดีโอเพื่อสนทนากับเพื่อนๆ หรือครอบครัวหรือไม่
คุณมีความสุขในการสร้างเนื้อหาของคุณเอง เช่น วิดีโอ พอดแคสต์ หรืออื่นๆ หรือไม่
นึกถึงประสิทธิภาพเป็นอย่างแรก
การใช้งานแล็ปท็อปของคุณจะมีผลโดยตรงต่อประสิทธิภาพที่คุณต้องการ
การใช้งานแอพที่ต้องใช้การประมวลผลหนักๆ เช่น Adobe Premiere Pro* หรือการเล่นวิดีโอเกมจะต้องใช้พลังประมวลผลจาก CPU อย่างมาก 
อย่างไรก็ตาม หากคุณหรือว่าที่นักศึกษามหาวิทยาลัยของคุณต้องการใช้แล็ปท็อปสำหรับงานพื้นฐานเช่น ประมวลผลคำ ดาวน์โหลดเพลง และโพสต์ลงโซเชียลมีเดีย CPU ที่มีประสิทธิภาพสูงสุดก็อาจไม่จำเป็น
ฟอร์มแฟคเตอร์
แล็ปท็อปในทุกวันนี้เปลี่ยนแปลงไปจากเครื่องจักรที่หนาและเทอะทะในช่วงสองทศวรรษที่ผ่านมาอย่างมาก
อันที่จริง ตอนนี้การออกแบบแล็ปท็อปแบบฝาพับรุ่นดั้งเดิมได้ผสมผสานกับการออกแบบประเภทอื่นๆ และฟอร์มแฟคเตอร์
เครื่องฝาพับ
ในอดีต ตัวเลือกการออกแบบสำหรับแล็ปท็อปมีเพียงรูปแบบเดียวคือ เครื่องฝาพับ (แล็ปท็อปที่มีฝาเปิดและปิด) ซึ่งยังคงเป็นตัวเลือกที่ได้รับความนิยมอยู่
แต่ทุกวันนี้ เครื่องฝาพับมีคุณสมบัติอื่นมากมาย เช่น จอภาพสัมผัส จอแสดงผลความละเอียดสูง แชสซีที่ทำจากวัสดุสมัยใหม่ และพัฒนาตัวเลือกการเชื่อมต่อที่ดีขึ้น เช่น พอร์ต Thunderbolt™ 3
2-in-1
แล็ปท็อปแบบ 2 in 1 มอบความยืดหยุ่นที่มากขึ้นโดยไม่ลดประสิทธิภาพ
2 in 1 ยังมอบความลงตัวในทั้งสองรูปแบบ ทั้งประสิทธิภาพของพีซี และความสนุกของแท็บเล็ตในอุปกรณ์ที่เพรียวบางเพียงเครื่องเดียว
โดยแล็ปท็อปแบบ 2 in 1 จะแบ่งเป็น 2 ประเภทคือ ดิแทชเอเบิลและคอนเวอร์ทิเบิล
คอนเวอร์ติเบิล
คีย์บอร์ดจะติดอยู่กับเครื่องและสามารถหมุน บิด หรือพลิกได้
พลิกให้อยู่ในโหมด “เต็นท์” หรือโหมด “ตั้ง”เพื่อแบ่งปันเนื้อหาหรือนำเสนอ
พับครึ่งอุปกรณ์เพื่อใช้งานโหมด “แท็บเล็ต”
เหมาะสำหรับนักเรียนที่เน้นการทำงาน ผู้ซึ่งขยันแต่ก็ต้องการฟังก์ชันแท็บเล็ตเพื่อความบันเทิง
ดิแทชเอเบิล
เปลี่ยนจากแล็ปท็อปเป็นโหมดแท็บเล็ตได้อย่างรวดเร็ว
ให้ประสบการณ์แท็บเล็ตที่แท้จริงเมื่อถอดคีย์บอร์ดออก
เหมาะสำหรับนักท่องเว็บที่ต้องพิมพ์เป็นครั้งคราว
ในขณะที่คิดเรื่องฟอร์มแฟคเตอร์ที่แตกต่างกันเหล่านี้ คุณจะต้องพิจารณาน้ำหนักและความหนาของแล็ปท็อปเครื่องใหม่ของคุณด้วย
การเดินระยะทางไกลภายในมหาวิทยาลัยอาจกลายเป็นสิ่งที่ยากลำบากสำหรับคุณ หากคุณต้องแบกแล็ปท็อปหนักๆ ไปด้วย 
โชคดีที่แล็ปท็อปในปัจจุบันมีหลายขนาดและน้ำหนักให้เลือกใช้ 
ซึ่งนำเราไปสู่ขั้นตอนถัดไปในการพิจารณา ซึ่งก็คือจอภาพของแล็ปท็อป
ขนาดหน้าจอ
ขนาดหน้าจอของแล็ปท็อปจะมีผลกระทบโดยตรงกับน้ำหนักและราคาของแล็ปท็อป
ปกติแล้วแล็ปท็อปจะถูกแบ่งหมวดหมู่ในร้านค้าและออนไลน์ตามขนาดของหน้าจอ
ขนาดหน้าจอแล็ปท็อปทั่วไปมักเริ่มที่ขนาด 11 นิ้วจนไปถึง 17 นิ้ว
คุณจะต้องถามตัวเองว่าคุณจะใช้แล็ปท็อปเครื่องใหม่ของคุณที่ไหนและอย่างไร 
เพื่อช่วยคุณในการเลือกขนาดหน้าจอ การบ้านหรือสิ่งที่คุณสนใจจำเป็นจะต้องใช้จอภาพภายนอกหรือไม่
รุ่น 11 นิ้ว ถึง 13 นิ้ว
ในกรณีที่ความคล่องตัวเป็นสิ่งสำคัญที่สุดสำหรับคุณ ให้พิจารณาตัวเลือกเหล่านี้:
แล็ปท็อปขนาดเล็ก
แล็ปท็อปที่มีน้ำหนักเบาและบางพิเศษ (บางครั้งถูกเรียกในชื่อ Ultrabook)
แล็ปท็อปขนาดเล็กที่มีหน้าจอขนาด 11 นิ้ว หรือ 13 นิ้วจะเป็นตัวเลือกที่ยอดเยี่ยมสำหรับคุณ ในกรณีที่คุณมีข้อจำกัดด้านงบประมาณ ต้องการความสะดวกในการพกพา และใช้งานพื้นฐานเท่านั้น เช่น ท่องเว็บ อีเมล และประมวลผลคำ
รุ่น 17 นิ้ว
ในกรณีที่ประสิทธิภาพเป็นสิ่งสำคัญที่สุดสำหรับคุณ หรือคุณต้องการแล็ปท็อปที่สามารถแทนที่เดสก์ท็อปของคุณได้ เลือกใช้แล็ปท็อปขนาด 17 นิ้วที่ทรงพลังได้เลย 
รุ่นเหล่านี้อาจมีน้ำหนักมากกว่ารุ่นอื่นๆ แต่ก็อัดแน่นด้วยคุณภาพ
แล็ปท็อปขนาดใหญ่เหล่านี้เหมาะสำหรับนักเล่นเกม ผู้สร้างเนื้อหา หรือนักตัดต่อวิดีโอที่ต้องการพลังประมวลผลอย่างมากเพื่อทำงานที่ซับซ้อน 
จอภาพขนาดใหญ่นี้อาจช่วยลดความจำเป็นในการติดตั้งจอแสดงผลภายนอกได้
รุ่น 15 นิ้ว
รุ่น 15 นิ้วมีความสมดุลที่ดีเยี่ยมระหว่างประสิทธิภาพ ความคล่องตัว และราคา
โดยส่วนมากรุ่นนี้จะหนัก 4 ปอนด์หรือน้อยกว่า และพุ่งเป้าไปที่กลุ่มผู้บริโภคหลัก ซึ่งหมายความว่าคุณคงได้พบกับคุณสมบัติอื่นๆ มากมายที่ต้องการ เช่น พอร์ตที่มากขึ้น ออปติคอลไดรฟ์ (DVD หรือ CD) และอายุการใช้งานแบตเตอรี่ที่ยาวนานขึ้น
อายุการใช้งานแบตเตอรี่
อายุการใช้งานแบตเตอรี่เป็นเรื่องหลักที่ต้องคำนึงถึงเสมอในการซื้อแล็ปท็อป 
น่าเสียดายที่การกำหนดอายุการใช้งานแบตเตอรี่ของแล็ปท็อปไม่ใช่เรื่องง่ายสำหรับผู้ผลิต 
เวลาในการใช้งานแบตเตอรี่จะขึ้นอยู่กับการใช้งานแล็ปท็อปของคุณ ซึ่งวิธีที่ดีที่สุดคือการดูข้อมูลจำเพาะของผู้ผลิตเพื่อเป็นแนวทางทั่วไป
ยิ่งจอภาพมีขนาดใหญ่หรือเครื่องมีน้ำหนักมาก อายุการใช้งานแบตเตอรี่ก็จะลดลงเท่านั้น
แล็ปท็อปที่มีขนาดเล็กและ Ultrabook ใช้โปรเซสเซอร์แรงดันไฟฟ้าต่ำที่ได้รับการออกแบบโดยเฉพาะเพื่อมอบอายุการใช้งานแบตเตอรี่ที่ยาวนานกว่า 
ไปที่เว็บไซต์ของผู้ผลิตเพื่อค้นคว้าเกี่ยวกับอายุการใช้งานแบตเตอรี่หรืออ่านรีวิวออนไลน์
โดยปกติแล้ว แล็ปท็อปที่มีขนาดกลางถึงขนาดใหญ่จะมีอายุการใช้งานแบตเตอรี่ระหว่าง 4 ถึง 6 ชั่วโมง ในขณะที่รุ่นที่พกพาสะดวกเป็นพิเศษจะสูงถึง 10 ชั่วโมง
พอร์ต/การเชื่อมต่อ
อย่ามองข้ามความสำคัญของพอร์ตและวิธีการเชื่อมต่ออุปกรณ์ต่อพ่วงที่แตกต่างกัน (เช่น กล้อง โทรศัพท์ และอุปกรณ์อื่นๆ) เข้ากับแล็ปท็อปของคุณ
แม้ว่าอุปกรณ์ต่อพ่วงส่วนใหญ่สามารถเชื่อมต่อแบบไร้สายได้ แต่บางครั้งคุณอาจจำเป็นต้องใช้พอร์ต USB
แล็ปท็อปขนาดเล็กและรุ่นที่มีขนาดบางจะมีจำนวนพอร์ตน้อยกว่า
บนแล็ปท็อปมีพอร์ตประเภทใดบ้าง
พอร์ต USB— พอร์ตการเชื่อมต่อที่มีการใช้งานอย่างแพร่หลายและเป็นที่รู้จักมากที่สุด พอร์ต USB ช่วยให้คุณเชื่อมต่อกับอุปกรณ์ได้หลากหลายชนิด ซึ่งรวมถึงฮาร์ดไดรฟ์ภายนอก กล้องถ่ายรูป คีย์บอร์ด เมาส์ และอื่นๆ อีกมากมาย
โดยมีเวอร์ชันล่าสุดเป็น USB 3.1 ซึ่งมีความเร็วในการรับส่งข้อมูลสูงถึง 10 Gbps
พอร์ต Thunderbolt™ 3—Thunderbolt™ 3 ให้การเชื่อมต่อที่เร็วที่สุด และมีอัตราการถ่ายโอนข้อมูลที่รวดเร็วซึ่งสูงถึง 40 Gbps (เร็วกว่า USB 3.1 สี่เท่า)
พอร์ตอีเธอร์เน็ต—พอร์ตอีเธอร์เน็ตช่วยให้คุณเชื่อมต่อแล็ปท็อปของคุณเข้ากับเครือข่ายแบบมีสายได้โดยตรง
แล็ปท็อปส่วนใหญ่ ไม่ มีพอร์ตนี้ เนื่องจากมีระบบ Wi-Fi ให้ใช้งานอยู่แล้ว
แต่ในกรณีที่คุณอยู่ในสถานที่ใดสักแห่งในมหาวิทยาลัยที่สัญญาณ Wi-Fi ไม่ค่อยดี คุณสามารถใช้พอร์ตนี้และสายอีเธอร์เน็ตเพื่อออนไลน์ได้ 
ในกรณีที่แล็ปท็อปรุ่นโปรดของคุณไม่มีพอร์ตอีเธอร์เน็ต คุณสามารถใช้อแดปเตอร์ USB กับอีเธอร์เน็ตได้
HDMI/VGA/DVI—พอร์ตเหล่านี้ช่วยให้คุณเชื่อมต่อกับจอแสดงผล หรือจอภาพประเภทอื่นๆ เช่น HDTV หรือจอแสดงผลภายนอก
เครื่องอ่านการ์ด SD— หรือเป็นที่รู้จักในชื่อเครื่องอ่านการ์ด SDHC โดยช่องนี้ใช้สำหรับอ่านการ์ดหน่วยความจำของกล้องดิจิตอล
ซึ่งทำให้การถ่ายโอนภาพถ่ายดิจิตอลไปยังแล็ปท็อปของคุณเป็นไปอย่างรวดเร็วและง่ายดาย
คีย์บอร์ด
นักเล่นเกมและนักเขียนไม่ใช่คนเพียงกลุ่มเดียวที่เชื่อว่าคีย์บอร์ดของแล็ปท็อปเป็นคุณสมบัติที่สำคัญที่สุด
ลองคิดดูสิ คุณจะต้องใช้คีย์บอร์ดมากกว่าส่วนอื่นๆ ของแล็ปท็อป ดังนั้นคุณจำเป็นต้องมีคีย์บอร์ดที่สะดวกสบาย ใช้งานง่าย และมีสปริงหรือสัมผัสตอบสนองที่น่าพอใจ 
คุณจำเป็นต้องใช้หรือต้องการคีย์บอร์ดแบ็คไลท์หรือไม่
พิจารณาตำแหน่งของคีย์และขนาด 
คุณต้องการแป้นพิมพ์แบบ 10 คีย์หรือไม่ คีย์ทั้งหมดอยู่ในตำแหน่งมาตรฐานที่คุณชอบหรือไม่ อย่าลืมลองใช้คีย์บอร์ดแบบต่างๆ
เปิดโปรแกรมประมวลผลคำและลองพิมพ์ดู 
คุณจะรู้ได้ทันที ถ้าคีย์บอร์ดของแล็ปท็อปเครื่องนั้นๆ ไม่เหมาะสำหรับคุณ
ทัชแพด
หลายคนเลิกใช้เมาส์และเปลี่ยนมาใช้ทัชแพดของแล็ปท็อปเพื่อทำสิ่งต่างๆ 
ทัชแพดที่สะดวกสบายและใช้งานง่ายเป็นสิ่งสำคัญ โดยเฉพาะอย่างยิ่ง ในกรณีที่คุณจะต้องเดินทางหรือทำงานในพื้นที่แคบๆ เช่น คาเฟ่หรือห้องบรรยาย 
พิจารณาขนาดและตำแหน่งของทัชแพด ไม่ว่าคุณจะต้องการทัชแพดแผ่นใหญ่แผ่นเดียว หรือปุ่มคลิกซ้ายและขวาแยกต่างหาก
ทัชแพดบางรุ่นยังมีลวดลายและพื้นผิวเพื่อประสบการณ์การสัมผัสที่ดียิ่งขึ้นอีกด้วย
กราฟิก
แล็ปท็อปส่วนใหญ่ขับเคลื่อนด้วย CPU และมีชิปเซ็ตกราฟิกในตัว
ซึ่งหมายความว่ากราฟิกจะถูกรวมเข้ากับโปรเซสเซอร์ ทำให้ไม่ต้องใช้การ์ดกราฟิกแยก 
เทคโนโลยีกราฟิกในตัว เช่น กราฟิก Intel® HD หรือ Intel® Iris™ Plus มีประสิทธิภาพมากขึ้นกว่าเดิม ช่วยให้คุณสามารถเล่นเกมยอดฮิต รองรับจอแสดงผลได้สูงสุดถึง 3 จอ และสตรีมได้ถึง 1080p
อย่างไรก็ตาม หากคุณเป็นนักเล่นเกมหรือผู้สร้างภาพยนตร์ คุณอาจต้องการกราฟิกเฉพาะหรือ GPU
กราฟิกเฉพาะจะมีประสิทธิภาพมากกว่ากราฟิกในตัว แต่ก็มีราคาแพงกว่ามากเมื่อเทียบกับราคาของแล็ปท็อป
แรม
คุณจะได้ยินคำนี้บ่อยมากในขณะที่คุณเลือกซื้อแล็ปท็อปสำหรับใช้ในมหาวิทยาลัยของคุณ Random Access Memory หรือ RAM
RAM จะจัดเก็บข้อมูลที่เพิ่งนำมาใช้แบบชั่วคราวเพื่อเข้าถึงข้อมูลได้อย่างรวดเร็วในภายหลัง 
คิดง่ายๆ ว่าสิ่งนี้คือข้อมูลที่คุณรู้อยู่ในหัวของคุณ ซึ่งคุณใช้งานบ่อยๆ และสมองของคุณสามารถเข้าถึงข้อมูลนั้นๆ ได้อย่างรวดเร็ว
ยิ่งมี RAM มากขึ้นเท่าไร คุณก็จะรู้สึกว่าคอมพิวเตอร์เร็วขึ้นเท่านั้น
พิจารณาถึงการใช้ RAM ขนาด 8 GBs ถึง 16 GBs สำหรับแล็ปท็อปของคุณ
อุปกรณ์จัดเก็บข้อมูล
ภาพถ่าย วิดีโอ และข้อมูลอื่นๆ ที่คุณต้องการบันทึกไว้เป็นเวลานานจะถูกเก็บไว้ใน “หน่วยความจำระยะยาว” ของแล็ปท็อป
ซึ่งเป็นข้อมูลที่อาจไม่ได้ใช้งานบ่อย แต่เป็นข้อมูลสำคัญที่ต้องบันทึก เก็บรักษา และใช้งานเมื่อจำเป็น
ข้อมูลนี้สามารถเก็บไว้บนฮาร์ดดิสก์ไดรฟ์ (HDD) ไดรฟ์ Solid-State (SSD) หรือทั้งสองอย่างร่วมกัน 
SSD จะทำให้การเข้าถึงข้อมูลและเวลาในการเริ่มทำงานรวดเร็วขึ้น และมีความน่าเชื่อถือและความทนทานอย่างมาก เนื่องจากไม่มีชิ้นส่วนที่เคลื่อนไหว
การตัดสินใจขั้นสุดท้าย
นี่อาจดูเป็นเรื่องยุ่งยากที่ต้องจำ แต่การค้นหาแล็ปท็อปที่สมบูรณ์แบบสำหรับการเรียนในมหาวิทยาลัยของคุณเป็นสิ่งที่จะทำให้คุณประสบความสำเร็จได้
สร้างรายการตรวจสอบโดยใช้คุณสมบัติในบทความนี้ และมุ่งเน้นไปยังสิ่งที่คุณต้องการมากที่สุดจากแล็ปท็อปสำหรับใช้ในมหาวิทยาลัยของคุณในด้านขนาด น้ำหนัก พลังการประมวลผล และพื้นที่จัดเก็บข้อมูล