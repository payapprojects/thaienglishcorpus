การเพิ่มการถ่ายเทความร้อนในท่อที่มีการไหลแบบปั่นป่วนผ่านแผ่นปีกสามเหลี่ยม
บทความนี้นำเสนออิทธิพลของการใส่แผ่นปีกสามเหลี่ยมในท่อภายใต้สภาวะฟลักซ์ความร้อนที่ผิวคงที่ต่อพฤติกรรมทางความร้อนและการต้านทานการไหล 
ในการทดลองแผ่นปีกสามเหลี่ยมทำมุมปะทะ (β) 45º ถูกใส่ภายในท่อโดยมีสัดส่วนความสูงปีกต่อเส้นผ่านศูนย์กลางท่อ 3 ค่า (b/D = 0.1, 0.15 และ 0.2) และสัดส่วนระยะพิตช์ปีกต่อเส้นผ่านศูนย์กลางท่อ 3 ค่า (P/D = 1, 2 และ 3)
อากาศถูกใช้เป็นของไหลทดสอบซึ่งไหลผ่านท่อโดยแสดงในพจน์ของเลขเรย์โนลด์ในช่วง 4,200 ถึง 25,800 
ผลการทดลองแสดงให้เห็นว่า การใส่แผ่นปีกสามเหลี่ยมสามารถเพิ่มค่าอัตราการถ่ายเทความร้อนได้ถึง 4.06 เท่า เมื่อเปรียบเทียบกับท่อเปล่าผิวเรียบ ขณะที่ตัวประกอบความเสียดทานมีค่าเพิ่มขึ้นถึง 31.63 เท่า 
เมื่อสัดส่วนความสูงปีกต่อเส้นผ่านศูนย์กลางท่อเพิ่มขึ้นส่งผลให้การถ่ายเทความร้อนและตัวประกอบความเสียดทานมีค่าเพิ่มขึ้น ขณะที่สัดส่วนระยะพิตช์ปีกต่อเส้นผ่านศูนย์กลางท่อเพิ่มขึ้นการถ่ายเทความร้อนและตัวประกอบความเสียดทานจะมีค่าลดลง 
ค่าสมรรถนะเชิงความร้อนของการใส่แผ่นปีกสามเหลี่ยมภายในท่อมีค่าอยู่ในช่วง 1.16–1.51 โดยมีค่าสูงสุดในกรณี b/D = 0.15 และ P/D = 1 
นอกจากนี้สหสัมพันธ์ของเลขนัสเซิลท์ (Nu) และตัวประกอบความเสียดทาน (f ) ได้ถูกสร้างขึ้นเพื่อทำนายผลการทดลอง