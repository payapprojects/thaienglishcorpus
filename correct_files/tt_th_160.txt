การศึกษาครั้งนี้เป็นการวิจัยเชิงบรรยาย เพื่อศึกษาปัจจัยส่วนบุคคล แหล่งทักษะภายในตนเองและพฤติกรรมการดูแลตนเองด้านสุขภาพจิต 
โดยใช้ทฤษฎีแหล่งทักษะภายในตนเองของโรเซนบัมเป็นกรอบแนวคิดในการศึกษา 
กลุ่มตัวอย่างคือ ผู้ป่วยโรคหลอดเลือดหัวใจที่มารับการตรวจรักษา ณ. แผนกผู้ป่วยนอก สถาบันโรคทรวงอกระหว่างเดือนตุลาคมถึงเดือนพฤศจิกายน พ.ศ. 2547 จำนวน 110 ราย 
เก็บข้อมูลโดยการสัมภาษณ์เครื่องมือที่ใช้คือ แบบบันทึกข้อมูลส่วนบุคคล แบบวัดแหล่งทักษะภายในตนเองของโรเซนบันและแบบวัดพฤติกรรมการดูแลตนเองด้านสุขภาพจิตของจินตนา ยูนิพันธ์ 
วิเคราะห์ข้อมูลโดยใช้สถิติเชิงพรรณาและค่าสัมประสิทธิ์สหสัมพันธ์ของเพียร์สัน 
ผลการศึกษา พบว่า ระดับการศึกษาเป็นปัจจัยส่วนบุคคลเพียงตัวแปรเดียวที่มีความสัมพันธ์ทางบวกในระดับปานกลางกับแหล่งทักษะภายในตนเอง (r = 0.36; p < 0.01) และในระดับต่ำกับพฤติกรรมการดูแลตนเองด้านสุขภาพจิต (r = 021; p < 0.05) 
และนอกจากนี้ พฤติกรรมการดูแลตนเองด้านสุขภาพจิตมีความสัมพันธ์ทางบวกกับแหล่งทักษะภายในตนเองในระดับค่อนข้างสูง (r = 0.59; p < 0.01) 
ผลการศึกษาเสนอแนะว่า พยาบาลควรส่งเสริมให้ผู้ป่วยโรคหลอดเลือดหัวใจมีแหล่งทักษะภายในตนเองเพื่อนำมาซึ่งการปฏิบัติพฤติกรรมการดูแลตนเองด้านสุขภาพจิต 
นอกจากนี้ควรมีการจัดการบริการทางการพยาบาลที่มุ่งส่งเสริมให้ผู้ป่วยโรคหลอดเลือดหัวใจที่มีระดับการศึกษาน้อยได้พัฒนาแหล่งทักษะภายในตนเองและพฤติกรรมการดูแลตนเองด้านสุขภาพจิต