การวิจัยเรื่องนี้มีวัตถุประสงค์เพื่อศึกษาการใช้หลักสูตรวิชาภาษาอังกฤษระดับมัธยมศึกษาตอนต้น ในด้านการเตรียมการใช้หลักสูตร และด้านการจัดการเรียนการสอน 
ผลการวิจัยสรุปว่า 
ด้านการเตรียมการใช้หลักสูตรวิชาภาษาอังกฤษระดับมัธยมศึกษาตอนต้น ผู้บริหารโรงเรียนในโครงการขยายโอกาสทางการศึกษาได้เตรียมครูโดยส่งครูไปเข้ารับอบรม จัดครูเข้าสอนตามวุฒิการศึกษา ประสบการณ์และความสนใจ ได้เตรียมผู้ปกครองและนักเรียนโดยชี้แจงให้ทราบจุดประสงค์ของหลักสูตร 
และแนวการจัดการเรียนการสอน จัดห้องเรียนเพิ่มให้ตามจำนวนนักเรียนชั้นประถมศึกษาปีที่ 6 ที่จะเลื่อนขึ้นไปเรียนระดับมัธยมศึกษา และตามจำนวนนักเรียนที่รับเข้าใหม่ จัดหาเอกสารหลักสูตรให้ครูตลอดจนสนับสนุนในด้านสถานที่สำหรับผลิตและเก็บสื่อการสอน ด้านการจัดการเรียนการสอน 
ครูสอนภาษาอังกฤษระดับมัธยมศึกษาตอนต้นได้ร่วมกันในระดับกลุ่มโรงเรียนเพื่อจัดทำแผนการสอน แบบทดสอบและเครื่องมือวัดจุดประสงค์การเรียนรู้ ครูร้อยละ 15.1 เข้าใจและสามารถเขียนบันทึกการสอนได้ แต่ครูร้อยละ 84.9 ไม่ได้เขียนบันทึกการสอนเนื่องจากเดิมสอนภาษาอังกฤษในระดับประถมศึกษา และต้องเลื่อนขึ้นไปสอนในระดับมัธยมศึกษาตอนต้นด้วย และยังไม่เข้าใจหลักสูตรวิชาภาษาอังกฤษระดับมัธยมศึกษาตอนต้น จึงสอนตามหนังสือเรียนเท่านั้น 
โรงเรียนได้จัดนักเรียนที่จบชั้นประถมศึกษาปีที่ 6 ซึ่งเลื่อนขึ้นไปเรียนในชั้นมัธยมศึกษาตอนต้นและนักเรียนที่รับเข้าเรียนเพิ่มให้เรียนร่วมในห้องเรียนเดียวกัน จัดสอนซ่อมเสริมสำหรับนักเรียนที่มีพื้นฐานไม่เท่ากัน จัดตั้งชมรมภาษาอังกฤษระดับมัธยมศึกษา 
นอกจากนี้ครูได้ศึกษาการวัดและประเมินผลวิชาภาษาอังกฤษระดับมัธยมศึกษาเพิ่มเติมด้วยตนเอง แต่ยังต้องการความช่วยเหลือในเรื่องขั้นตอนของการดำเนินการครูร้อยละ 79.0 ได้รับการเยี่ยมชั้นเรียนและการนิเทศภายในจากผู้บริหารโรงเรียนแต่ครูร้อยละ 30.2 ได้รับการนิเทศและติดตามผลการใช้หลักสูตรจากศึกษานิเทศก์อำเภอและศึกษานิเทศก์จังหวัด
