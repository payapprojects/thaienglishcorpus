มะเร็งปากมดลูกถือเป็นภัยที่น่ากลัวสำหรับผู้หญิง เพราะในช่วงแรกของการเกิดมะเร็งปากมดลูกมักจะไม่มีสัญญาณเตือนใดๆ หรืออาการที่เด่นชัดจนมะเร็งแพร่กระจาย ซึ่งกว่าผู้ป่วยจะรู้ตัวก็มักเข้าสู่ระดับรุนแรงแล้ว  
แต่สาวๆ ไม่ต้องกังวลไป เพราะหากเราหมั่นตรวจกับแพทย์เฉพาะทางเพื่อหาความผิดปกติของมดลูกและอวัยวะภายในของสตรีตั้งแต่ยังไม่มีอาการ ก็จะสามารถตรวจพบโรคหรือความเสี่ยงได้ตั้งแต่ระยะแรกๆ และการรักษาก็มักจะได้ผลดี
HPV ไวรัสอันตราย
โดยส่วนใหญ่แล้วมะเร็งปากมดลูกเกิดจากการติดเชื้อไวรัส HPV (Human Papillomavirus) แม้จะมีหลายสายพันธุ์ แต่ก็มีสายพันธุ์หลักที่ทำให้เกิดการติดเชื้อในบริเวณอวัยวะเพศของทั้งหญิงและชาย
โดยเฉพาะอย่างยิ่ง HPV 16 และ 18 ซึ่งเป็นสาเหตุสำคัญของการเกิดมะเร็งปากมดลูก
โดยไวรัสชนิดนี้สามารถติดต่อผ่านการสัมผัสทางผิวหนัง
ดังนั้นการมีเพศสัมพันธ์จึงเป็นสาเหตุหนึ่งที่ทำให้ผู้หญิงมีโอกาสติดเชื้อไวรัสสูงถึงร้อยละ 80 เลยทีเดียว
ใครที่เสี่ยง “มะเร็งปากมดลูก”
คนที่มีเพศสัมพันธ์ตั้งแต่อายุน้อย เป็นช่วงอายุที่มีความไวต่อการติดเขื้อไวรัส HPV
คนที่มีเพศสัมพันธ์กับคู่นอนหลายๆ คน จะเพิ่มโอกาสการติดเชื้อ HPV
คนที่มีเพศสัมพันธ์กับผู้ชายที่มีภรรยาหรือคู่นอนที่เป็นมะเร็งปากมดลูก
ผู้หญิงหรือผู้ชายที่เป็นคู่นอน เป็นโรคติดเชื้อทางเพศสัมพันธ์ เช่น เริม หนองใน หูด
ผู้หญิงที่มีโรคที่ทำให้ภูมิต้านทานต่ำ เช่น โรคเอดส์ (HIV)
อาการเตือนที่ต้องระวัง!
โดยทั่วไปแล้วหากพบมะเร็งปากมดลูกในระยะแรกเริ่มการรักษาก็มักได้ผลดี 
อาการสำคัญที่ทำให้ผู้หญิงตัดสินใจมาพบแพทย์ ก็คือ การมีเลือดออกผิดปกติทางช่องคลอด 
แต่ก่อนจะถึงจุดนั้น ควรหมั่นสังเกตตัวเองจากอาการเตือนเหล่านี้
มีเลือดออกระหว่างมีเพศสัมพันธ์
มีเลือดออกหลังวัยหมดประจำเดือน
มีของเหลวปนเลือด ออกทางช่องคลอด
มีอาการปวดท้องน้อย
มีอาการเจ็บระหว่างมีเพศสัมพันธ์
ตกขาวมีความผิดปกติ
ประจำเดือนมาน้อย หรือมามากผิดปกติ
อ่อนเพลีย ซีด เบื่ออาหาร น้ำหนักลด
มีการบวม
ปัสสาวะไม่ออก หรือไหลไม่หยุด
หากพบว่าเป็นมะเร็งปากมดลูกต้องทำอย่างไร?
หากมะเร็งเกิดขึ้นในระยะแรก การผ่าตัดเป็นวิธีการที่ได้ผลดีเป็นอย่างมาก แต่หากเกิดขึ้นในระยะลุกลามมากแล้ว จะใช้รังสีช่วยในการฉายแสงร่วมกับการใส่แร่ หรือการผสมผสานระหว่างการผ่าตัดการฉายรังสี และการให้ยาเคมีบำบัด 
โดยทีมแพทย์และบุคลากรทางการแพทย์ที่เชี่ยวชาญจะเป็นผู้พิจารณาร่วมกับผู้ป่วย
ตรวจ HPV ลึกถึงระดับ DNA ช่วยได้!
การตรวจคัดกรองมะเร็งปากมดลูกแบบเจาะลึกถึงระดับ DNA ด้วย Thin Prep Plus Cervista HPV DNA Testing เป็นการตรวจหาเซลล์มะเร็งปากมดลูกร่วมกับตรวจดีเอ็นเอของเชื้อ HPV สายพันธุ์ที่ความสัมพันธ์กับการเป็นมะเร็งปากมดลูก ร่วมกับการเจาะลึกว่ามีการติดเชื้อ HPV 16 และ HPV 18 หรือไม่ 
การตรวจด้วยวิธีนี้จะช่วยบอกความเสี่ยงต่อการมีรอยโรคแฝง เพื่อหาทางลดความเสี่ยงหรือรักษาอย่างทันท่วงที
ป้องกันตัวเองง่ายๆ ด้วยวิธีเหล่านี้...
หลีกเลี่ยงการมีเพศสัมพันธ์หลายคู่นอน
ควรใช้ถุงยางอนามัยทุกครั้งเมื่อมีเพศสัมพันธ์
เมื่อมีอาการผิดปกติ เช่น ตกขาวผิดปกติ เลือดออกหลังมีเพศสัมพันธ์ ควรมาพบแพทย์
หมั่นตรวจคัดกรองมะเร็ง โดยเฉพาะมะเร็งปากมดลูกอย่างน้อยปีละครั้ง