ภาวะแทรกซ้อนหลังผ่าตัดข้อเข่า ป้องกันได้ด้วยการดูแล
การผ่าตัดเปลี่ยนข้อเข่านับเป็นเรื่องที่ผู้ป่วยและญาติผู้ป่วยมักวิตกกังวล นอกจากผลการรักษาด้วยการผ่าตัดแล้ว ยังต้องคำนึงถึงการดูแลให้ผู้ป่วยฟื้นตัวเร็ว และป้องกันการเกิดภาวะแทรกซ้อน
ซึ่งความรู้ในการดูแลตนเองหลังการผ่าตัด จะช่วยลดความกังวลและป้องกันภาวะแทรกซ้อนได้ดี 
หากปฏิบัติได้ถูกต้องครบถ้วนตามคำแนะนำของแพทย์และสหวิชาชีพที่ร่วมกันดูแลผู้ป่วย จะทำให้ผู้ป่วยหายเจ็บปวดและกลับมาเดินได้เป็นปกติเร็วขึ้น
การผ่าตัดเปลี่ยนข้อเข่าเทียมคืออะไร
ขั้นตอนการผ่าตัดเปลี่ยนข้อเข่าเทียม แพทย์จะนำผิวข้อเข่าเดิมซึ่งเป็นกระดูกอ่อนที่เสื่อมสภาพออก แล้วใส่ผิวข้อเข่าเทียมเข้าแทนที่ 
ระหว่างการผ่าตัดแพทย์จะตกแต่งส่วนของกระดูกเพื่อใส่ผิวข้อเข่าเทียมให้พอดี ได้มุมรับของกระดูกที่สอดคล้องกัน 
จากนั้นจะเชื่อมผิวข้อเข่าเทียมกับกระดูกให้ยึดติดกันด้วยสารสังเคราะห์ชนิดพิเศษทางการแพทย์โดยเฉพาะ
ดูแลอย่างไรหลังการผ่าตัดเปลี่ยนข้อเข่าเทียม
การดูแลสุขภาพและการฟื้นฟูสมรรถภาพข้อเข่านั้น จำเป็นต้องได้รับคำแนะนำจากแพทย์และปฏิบัติตามอย่างเคร่งครัด เพื่อป้องกันภาวะแทรกซ้อน เจ็บปวดน้อยและแผลหายไว ผู้ป่วยจะสามารถกลับมาเดินได้ดีโดยเร็ว ดังนี้
หลังผ่าตัด 24 ชั่วโมงแรก
ผู้ป่วยยังมีสายระบายเลือด มีสายสวนปัสสาวะ และสายน้ำเกลืออย่างละเส้น 
พยาบาลจะทำการตรวจวัดความดันโลหิตและชีพจรทุก 1-2 ชั่วโมง และจะวางหมอนหนุนขาข้างที่ทำผ่าตัดเพื่อยกให้ปลายเท้าสูงขึ้นกว่าระดับหัวใจ 
เพื่อลดอาการบวม ผู้ป่วยจะได้รับการฝึกกระดกปลายเท้าขึ้นลงเพื่อกระตุ้นการไหลเวียนของเลือดและลดอาการบวมของปลายเท้า 
และหากผู้ป่วยไม่มีอาการคลื่นไส้หรืออาเจียน ก็สามารถกินอาหารอ่อนๆ และดื่มน้ำได้ตามปกติ
หลังผ่าตัดวันที่ 1
มีการประคบเจลเย็นบริเวณแผลผ่าตัดเพื่อลดบวม
นักกายภาพบำบัดจะช่วยฝึกการบริหารกล้ามเนื้อขา และฝึกการงอขา เหยียดขา ผู้ป่วยที่อาการทุกอย่างปกติดีจะได้รับการฝึกยืนลงน้ำหนัก 
และหัดเดินด้วยอุปกรณ์ช่วยพยุงเดิน (Walker) โดยเร็วที่สุด
หลังผ่าตัดวันที่ 2
มีการฝึกเดิน ฝึกการเหยียดเข่า งอเข่า อย่างต่อเนื่อง แต่ขณะนอนยังต้องยกขาสูงและประคบเจลเย็นที่หัวเข่าเพื่อลดบวมต่อไป หากเดินได้ดีจะเพิ่มการฝึกใช้ห้องน้ำ
ถ้าทำได้ดีก็สามารถเอาสายสวนปัสสาวะออก
เพื่อลดความเสี่ยงของการติดเชื้อทางเดินปัสสาวะ แพทย์จะพิจารณาเอาสายระบายเลือดออก
และหากผู้ป่วยกินอาหารและน้ำได้ดี ไม่คลื่นไส้ ไม่อาเจียน แพทย์จะอนุญาตให้เอาสายน้ำเกลือออกได้
หลังผ่าตัดวันที่ 3
ถ้าฝึกเดินในห้องได้ดีแล้ว
นักกายภาพบำบัดจะช่วยฝึกให้ผู้ป่วยเดินขึ้นลงบันได
หลังผ่าตัดวันที่ 4
จะเป็นการสรุปการฝึกเดินทั้งหมด และแนะนำวิธีการออกกำลังกายเมื่อกลับไปพักฟื้นที่บ้าน ผู้ป่วยจะอาบน้ำได้เองในช่วงนี้
โดยมีพลาสเตอร์แบบกันน้ำปิดแผลไว้ 
เมื่อผู้ป่วยเดินด้วยเครื่องช่วยพยุงเดินได้คล่อง และไม่มีอาการแทรกซ้อนใดๆ
แพทย์จะอนุญาตให้กลับบ้านได้
สาเหตุและอาการภาวะแทรกซ้อนหลังผ่าตัดเปลี่ยนข้อเข่าเทียมที่อาจเกิดขึ้น
อาจเกิดการติดเชื้อที่แผลผ่าตัดหรือข้อเข่าเทียม เนื่องจากข้อเข่าเทียมถือเป็นสิ่งแปลกปลอม ระบบภูมิคุ้มกันของร่างกายเข้าไม่ถึง 
หากติดเชื้อจะต้องได้รับการดูแลรักษาจากแพทย์อย่างดี
อาจเกิดการอุดตันของหลอดเลือดฝอยในปอด จากการเกิดลิ่มเลือดในเส้นเลือดดำในขณะผ่าตัดหรือไขมันเกิดหลุดเข้าสู่กระแสเลือดแล้วไปอุดตันที่ปอด ทำให้ระบบการหายใจผิดปกติ
อาจเกิดข้อเข่าติดแข็ง ทำให้ไม่สามารถงอหรือเหยียดเข่าได้เต็มที่
อาจเกิดกระดูกหักบริเวณใกล้ข้อเข่าเทียม ส่วนมากเกิดจากอุบัติเหตุหกล้ม
ซึ่งภาวะแทรกซ้อนที่อาจเกิดขึ้นนี้ 
จะได้รับการดูแลป้องกันจากแพทย์และสหสาขาวิชาชีพที่เกี่ยวข้อง หากเกิดความผิดปกติก็จะได้รับการรักษาจากการวินิจฉัยของแพทย์ในทันที
อาการแบบไหนที่เรียกว่าผิดปกติหลังการผ่าตัด
แม้ว่าการผ่าตัดส่วนใหญ่จะประสบความสำเร็จและมีโอกาสน้อยที่จะเกิดภาวะแทรกซ้อนหรือติดเชื้อ
แต่ผู้ป่วยควรสังเกตอาการด้วยตนเองร่วมด้วย หากรู้สึกสบายดี ไม่มีไข้ ขณะฝึกเดินไม่เจ็บไม่ปวด (ยกเว้นจะมีอาการเจ็บแผลบ้างตามปกติของการผ่าตัด) ถือว่าปกติดี
ถ้ามีอาการข้อเข่าบวมต่อเนื่อง ปวดหัวเข่าแม้ขณะพักและขณะเคลื่อนไหวข้อเข่า ซึ่งอาจเกิดจากการอักเสบของข้อเข่าและเยื่อหุ้มข้อเข่า 
หรือมีอาการตัวร้อน เป็นไข้ ซึ่งอาจจะเกิดการติดเชื้อหลังการผ่าตัด
ควรรีบแจ้งแพทย์หรือผู้ดูแลทันที เพื่อการเฝ้าระวังและรักษาหากอาการดังกล่าวเกิดจากภาวะแทรกซ้อน
การรักษาหากเกิดภาวะแทรกซ้อนหลังการผ่าตัด
หากผู้ป่วยมีความผิดปกติหลังการผ่าตัด
แพทย์จะวินิจฉัยและเลือกวิธีรักษา ดังนี้
แพทย์จะทำการวินิจฉัย หากพบว่ามีอาการติดเชื้อโดยดูจากผลเอกซเรย์ ผลเลือด ผลการตรวจน้ำในข้อเข่าทางห้องปฏิบัติการ 
ถ้าข้อเข่าเทียมยังมั่นคงและอยู่ในตำแหน่งที่เหมาะสม แพทย์สามารถผ่าตัดเปิดผิวข้อเข่า ทำความสะอาดแผล และให้ยาปฏิชีวนะ
แต่หากพบว่ามีการติดเชื้อ รวมถึงข้อเข่าเทียมที่ใส่ไว้เกิดหลวมหรือเปลี่ยนตำแหน่งไป 
แต่หากพบว่ามีการติดเชื้อ รวมถึงข้อเข่าเทียมที่ใส่ไว้เกิดหลวมหรือเปลี่ยนตำแหน่งไป แพทย์จะทำการผ่าตัดเปิดล้างแผลติดเชื้อ และตัดเนื้อเยื่อที่อักเสบ และนำข้อเข่าเทียมที่ใส่ไว้ออกทั้งหมด
โดยใส่ตัวชั่วคราว (Antibiotic Cement Spacer) ไว้แทน และให้ยาปฏิชีวนะจนผู้ป่วยหายดีจึงค่อยผ่าตัดนำข้อเข่าเทียมใส่กลับเข้าไปใหม่อีกครั้ง
ในปัจจุบันนวัตกรรมการผ่าตัดเปลี่ยนข้อเข่าเทียมได้พัฒนาไปอย่างต่อเนื่อง 
ทำให้การผ่าตัดได้ผลดี ความเชื่อเก่าๆ ที่ว่า ผ่าตัดหัวเข่าแล้วทำให้เดินไม่ดีหรือเดินไม่ได้ก็ลดลง และไม่ค่อยพบภาวะแทรกซ้อนหลังการผ่าตัด ผู้ป่วยเจ็บน้อย แผลหายไว 
อย่างไรก็ตาม หลังการผ่าตัดผู้ป่วยและผู้ดูแลควรปฏิบัติตามคำแนะนำของแพทย์และนักกายภาพบำบัดอย่างเคร่งครัด เพื่อให้หัวเข่ากลับมาใช้งานได้ดี และใช้ชีวิตประจำได้อย่างปกติในเวลาอันรวดเร็ว