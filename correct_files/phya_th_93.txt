อาการปวดหลังที่เผชิญอยู่ อาจไม่ใช่แค่นอนตกหมอน แต่เป็นความผิดปกติของหมอนรองกระดูกสันหลังส่วนคอที่ไปกดทับเส้นประสาท และหากมีอาการชา แขนขาอ่อนแรงร่วมด้วย
แพทย์อาจแนะนำให้รักษาด้วยการผ่าตัดทันที... ซึ่งการผ่าตัดหมอนรองกระดูกสันหลังส่วนคอนั้นไม่น่ากลัวอย่างที่คิด
โดย นพ.ธีรชัย ผาณิตพงศ์ แพทย์ผู้เชี่ยวชาญประสาทศัลยศาสตร์และศัลยกรรมผ่าตัดกระดูกสันหลัง ศูนย์สมองและกระดูกสันหลัง โรงพยาบาลพญาไท 3 จะแนะนำเทคนิคผ่าตัดแผลเล็ก (Minimally invasive surgery) ด้วยกล้องจุลทรรศน์กำลังขยายสูง Microscope ว่าเป็นอย่างไร
หมอนรองกระดูกสันหลังส่วนคอ... สำคัญ ไม่แพ้สมอง
คุณหมอธีรชัย อธิบายว่าหมอนรองกระดูกส่วนคอเป็นอวัยวะส่วนสำคัญที่ช่วยให้คอเคลื่อนไหวไปในทิศทางต่างๆ ทั้งก้ม เงย หมุนซ้าย หมุนขวา เอียงศีรษะ ยืด และหดคอได้ตามความต้องการ
นอกจากนี้ ในกระดูกคอยังมีเส้นประสาทไขสันหลัง เปรียบเสมือนเมนบอร์ดควบคุมการเคลื่อนไหวและการรับรู้ความรู้สึกของแขนขาอีกด้วย 
กระดูกคอของคนเรา ทำหน้าที่เสมือนต้นน้ำของระบบประสาทไขสันหลัง
จึงมีความสำคัญเท่าๆ กับสมอง
การรักษาจึงต้องถูกต้องและแม่นยำ
หากเกิดความผิดปกติ... “การผ่าตัด” คือการรักษาที่ให้ผลลัพท์ดีที่สุด
เมื่อกระดูกสันหลังกำลังเผชิญความผิดปกติ คุณหมอธีรชัย บอกว่าการผ่าตัดเป็นการรักษาที่ให้ผลลัพท์ดีที่สุด 
ปัจจุบันมีเทคโนโลยีการผ่าตัดแผลเล็ก หรือ “Minimally Invasive Spine Surgery” มาใช้กับผู้ป่วย 
โดยแพทย์จะทำการผ่าตัดกระดูกสันหลัง โดยอุปกรณ์สำคัญคือกล้อง Microscope ที่มีกำลังขยายสูง ช่วยให้แพทย์มองเห็นรายละเอียดชัดเจน และ Navigator ตัวช่วยในการคำนวณพิกัดของกระดูกสันหลัง
การผ่าตัดกระดูกสันหลังด้วยกล้อง Microscope มีข้อดีอย่างไร
เนื่องจากการใช้เทคโนโลยีชั้นสูงเข้ามาช่วย คุณหมอธีรชัย บอกว่าทำให้การผ่าตัดเป็นไปได้ง่ายและแม่นยำมากขึ้น
ช่วยให้ผู้ป่วยได้รับการรักษาอย่างปลอดภัย ฟื้นตัวเร็ว เจ็บน้อย และแผลผ่าตัดมีขนาดเล็กเพียง 2-3 เซนติเมตรเท่านั้น
และยังลดความเสี่ยงต่างๆ ที่อาจเกิดขึ้น เสียเลือดระหว่างผ่าตัดน้อย และอาการปวดแผลหลังผ่าตัดมีน้อยลง เพราะการผ่าตัดโดยใช้กล้องช่วยให้แพทย์เห็นรายละเอียดได้ชัดเจนกว่าการผ่าตัดด้วยตาเปล่านั่นเอง
เพื่อหลีกเลี่ยงโรคกระดูกสันหลัง เราควรดูแลสุขภาพให้แข็งแรง ไม่อยู่ในอิริยาบถใดนานๆ เพราะอาจทำให้กล้ามเนื้ออ่อนล้า อย่าลืมออกกำลังกายเป็นประจำเพื่อช่วยให้กล้ามเนื้อรอบกระดูกสันหลังแข็งแรง
และหากเกิดความผิดปกติขึ้นแล้วอย่าชะล่าใจ ควรรีบพบแพทย์เพื่อตรวจและรักษาต่อไป 