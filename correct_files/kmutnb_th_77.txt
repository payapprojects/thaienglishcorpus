การศึกษาครั้งนี้มีจุดประสงค์เพื่อหาสภาวะที่เหมาะสมในการสกัดน้ำมันจากกากกาแฟ (Spent Coffee Grounds; SCG) 
ของพันธุ์โรบัสต้า (Coffea Canephora Var. Robusta) และอะราบิก้า (Coffea Arabica) 
ด้วยตัวทำละลายเฮกเซน โดยวิธีวิทยาพื้นผิวตอบสนอง (Response Surface Methodology) และการออกแบบการทดลองแบบประสมกลาง (Central Composite Design; CCD) ผ่านการประมวลผลด้วยซอฟต์แวร์ Minitab R.17 
ปัจจัยที่ใช้ในการศึกษานี้ประกอบด้วยอัตราส่วนระหว่างตัวทำละลายต่อกากกาแฟ (4 : 1–8 : 1 mL/g) อุณหภูมิในการสกัด (35–45ºC) และเวลาในการสกัด (15–45 min) โดยในแต่ละปัจจัยมี 5 ระดับรอบ CCD 
จำนวนเงื่อนไขในการทดลองเท่ากับ 20 การทดลอง 
ข้อมูลเหล่านี้วิเคราะห์ด้วยแบบจำลองสหสัมพันธ์กำลังสองไม่เป็นเส้นตรง 
ผลการศึกษาพบว่าทุกปัจจัยมีสหสัมพันธ์กันอย่างมีนัยสำคัญทางสถิติสภาวะที่เหมาะสมของแต่ละปัจจัย ได้แก่ 
อัตราส่วนระหว่างตัวทำละลายต่อกากกาแฟ 8.14 mL/g อุณหภูมิในการสกัด 46.97ºC เวลาในการสกัด 27.22 นาที และค่าปริมาณน้ำมันที่สกัดได้สูงสุดร้อยละ 13.04 
โดยน้ำหนักและเมื่อนำสภาวะเหล่านี้ไปทำการทดลองจึงพบว่า ค่าปริมาณน้ำมันที่สกัดได้สูงสุดเท่ากับร้อยละ 13.08±0.20 ซึ่งมีค่าใกล้เคียงและมีความแม่นยำสูงกับค่าทำนายจากแบบจำลองทางคณิตศาสตร์ 
และวิเคราะห์คุณสมบัติของน้ำมันกาแฟที่สกัดได้ (กรดไขมันอิสระ ความหนืด และความหนาแน่น) 
ค่ากรดไขมันของน้ำมันกาแฟประมาณ 3.70 mgNaOH/gOil แสดงว่าเหมาะสำหรับปฏิกิริยาเอสเทอร์ริฟิเคชัน 
และน้ำมันกาแฟมีค่าความหนืด 49.65 cP ที่ 40ºC และค่าความหนาแน่น 948 kg/m3 ที่ 15ºC