ช่วงความเชื่อมั่นของสัมประสิทธิ์การแปรผันสำหรับการแจกแจงปัวซงที่มีศูนย์มาก
งานวิจัยนี้เสนอช่วงความเชื่อมั่นของสัมประสิทธิ์การแปรผันสำหรับการแจกแจงปัวซงที่มีศูนย์มาก (ZIP) โดยใช้หลักการประมาณค่าพารามิเตอร์ของการแจกแจง ZIP ด้วยตัวประมาณภาวะน่าจะเป็นสูงสุด (Maximum Likelihood Estimators; MLEs) และนำมาสร้างเป็นช่วงความเชื่อมั่นของสัมประสิทธิ์การแปรผันสำหรับการแจกแจง ZIP 
ประสิทธิภาพของช่วงความเชื่อมั่นพิจารณาจากความน่าจะเป็นคุ้มรวมและความกว้างเฉลี่ยของช่วงความเชื่อมั่น 
โดยใช้โปรแกรม R จำลองข้อมูลซ้ำเป็นจำนวนมาก ที่สัมประสิทธิ์การแปรผัน (κ) มีค่าตั้งแต่ 0.39 ถึง 3.32 
กำหนดพารามิเตอร์ของการแจกแจง ZIP คือ ค่าเฉลี่ยของจำนวนครั้งของเหตุการณ์ที่สนใจในขอบเขตที่กำหนด (λ) เท่ากับ 5(5)25 
สัดส่วนของข้อมูลที่เป็นศูนย์ (ω) เท่ากับ 0.1(0.1)0.9 และขนาดตัวอย่าง (n) เท่ากับ 30, 40, 50, 100 และ 200 ที่ระดับความเชื่อมั่น 0.90, 0.95 และ 0.99 
ผลการวิจัยแสดงให้เห็นว่าที่ระดับความเชื่อมั่น 0.90 และ 0.95 ช่วงความเชื่อมั่นที่เสนอให้ค่าความน่าจะเป็นคุ้มรวมตรงตามเกณฑ์ที่กำหนดทุกกรณีของ λ เมื่อ n = 50, 100, 200 และ ω = 0.2–0.9 
สำหรับที่ระดับความเชื่อมั่น 0.99 พบว่า ค่าความน่าจะเป็นคุ้มรวมตรงตามเกณฑ์ที่กำหนดทุกกรณีของ ω เมื่อ n = 200 และ λ = 20, 25 และผลการวิจัยแสดงให้เห็นว่าค่าความกว้างเฉลี่ยของช่วงความเชื่อมั่นลดลงเมื่อ ω เพิ่มขึ้น 
อย่างไรก็ตาม เมื่อ n เพิ่มขึ้น พบว่า ค่าความกว้างเฉลี่ยของช่วงความเชื่อมั่นลดลงทุกระดับของ λ, ω