มะเร็งหลอดอาหาร เกิดขึ้นเมื่อเซลล์เติบโตผิดปกติจนกลายเป็นเนื้อร้าย โดยจะเกิดจากเนื้อเยื่อชั้นในโตออกสู่ผนังด้านนอก
ถ้ามะเร็งกระจายผ่านผนังหลอดอาหารจะสามารถเข้าสู่ต่อมน้ำเหลือง เส้นเลือดใหญ่ในทรวงอก และอวัยวะใกล้เคียง มะเร็งหลอดอาหารยังสามารถกระจายสู่ปอด ตับ กระเพาะอาหาร และส่วนอื่นๆ ของร่างกายได้ 
ชนิดของมะเร็งหลอดอาหาร
ปัจจัยเสี่ยง
อาการของมะเร็งหลอดอาหาร
การวินิจฉัยโรคของมะเร็งหลอดอาหาร
การรักษาของมะเร็งหลอดอาหาร
ชนิดของมะเร็งหลอดอาหาร
Squamous cell carcinoma เกิดจากเซลล์เยื่อบุผนังหลอดอาหาร มักเกิดที่ส่วนต้นและส่วนกลางของหลอดอาหาร
Adenocarcinoma เกิดจากส่วนที่เป็นต่อมในส่วนปลายของหลอดอาหาร
ปัจจัยเสี่ยง
ในปัจจุบันยังไม่ทราบสาเหตุที่แน่ชัดของมะเร็งหลอดอาหาร
แต่มีหลายปัจจัยที่อาจเพิ่มความเสี่ยงต่อการเป็นโรคได้ อาทิ
อายุ ผู้ที่มีอายุระหว่าง 45-70 ปีมีความเสี่ยงสูงสุด
เพศ เพศชายมีโอกาสเป็นโรคนี้มากกว่าเพศหญิง 3 เท่า
การสูบบุหรี่ ความเสี่ยงจะเพิ่มมากขึ้นตามปริมาณและระยะเวลาที่สูบบุหรี่
การดื่มแอลกอฮอล์ เพิ่มความเสี่ยงของการเป็นโรคมะเร็งหลอดอาหารโดยเฉพาะชนิด squamous cell
ภาวะของหลอดอาหารที่เรียกว่า Barrett’s esophagus ซึ่งเป็นภาวะที่เกิดในผู้ที่มีการอักเสบของหลอดอาหารจากกรดในกระเพาะอาหารทำลายเซลล์บุผนังหลอดอาหาร ทำให้เกิดมะเร็งชนิด adenocarcinoma ได้
การรับประทานอาหารที่มีผัก ผลไม้ และแร่ธาตุต่ำ
ภาวะอ้วน
อาการของมะเร็งหลอดอาหาร
มะเร็งหลอดอาหารในระยะเริ่มต้นมักไม่ค่อยก่อให้เกิดอาการ
แต่เมื่อเป็นมากขึ้นอาจมีอาการแสดงดังนี้
กลืนอาหารลำบาก โดยเฉพาะเมื่อรับประทานอาหารแข็ง เช่น เนื้อสัตว์ ขนมปัง หรือผักสด 
แต่เมื่อโรคลุกลามขึ้นจนก้อนมะเร็งไปอุดตันทางเดินอาหารก็จะทำให้เกิดอาการเจ็บ แม้แต่การดื่มน้ำ
แน่นหน้าอกหรือแสบร้อนในช่องอก
รู้สึกท้องอืด อาหารไม่ย่อย
คลื่นไส้
สำลักหลังกลืนอาหาร
น้ำหนักตัวลดลงโดยไม่ทราบสาเหตุ
ไอ
เจ็บบริเวณกระดูกหน้าอกหรือในลำคอ
การวินิจฉัยโรคของมะเร็งหลอดอาหาร
การซักประวัติและการตรวจร่างกาย
การกลืนแป้งสารทึบแสง เป็นวิธีการตรวจโดยให้ผู้ป่วยกลืนน้ำที่ผสมด้วยสารทึบแสงคล้ายแป้ง
ซึ่งจะไปเคลือบหลอดอาหาร กระเพาะอาหาร และลำไส้เล็ก
และทำการถ่ายภาพเอกซเรย์เป็นระยะๆ ทำให้สามารถมองเห็นก้อนเนื้อหรือความผิดปกติอื่นๆ ได้
การส่องกล้องระบบทางเดินอาหารส่วนต้น หากตรวจพบสิ่งผิดปกติหรือสิ่งที่น่าสงสัยสามารถตัดชิ้นเนื้อเพื่อนำไปตรวจสอบต่อไปได้
การตัดชิ้นเนื้อตรวจทางพยาธิวิทยา ซึ่งมักจะทำระหว่างการส่องกล้องทางเดินอาหาร
การตรวจเอกซเรย์คอมพิวเตอร์ (CT scan) ซึ่งจะแสดงภาพอวัยวะภายในแบบสามมิติ ช่วยให้แพทย์สามารถเห็นตำแหน่งของโรคและการกระจายของโรคได้ละเอียดมากกว่าการเอกซเรย์ธรรมดา
การรักษาของมะเร็งหลอดอาหาร
การรักษามะเร็งหลอดอาหารจะอาศัยทีมแพทย์ในสาขาต่างๆ เช่น ศัลยแพทย์ รังสีแพทย์ และอายุรแพทย์ผู้เชี่ยวชาญด้านโรคมะเร็ง มาร่วมกันวางแผนการรักษาให้เหมาะสมสำหรับผู้ป่วยแต่ละราย 
โดยปัจจัยที่มีผลต่อการเลือกวิธีการรักษาของแพทย์ เช่น
ขนาด ตำแหน่ง และลักษณะของเซลล์มะเร็ง
ระยะโรคและการกระจายของมะเร็ง
สุขภาพโดยรวมของผู้ป่วย
แนวทางการรักษา
การผ่าตัด
รังสีรักษา 
เคมีบำบัด