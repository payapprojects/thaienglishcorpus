ระบบอัตโนมัติช่วยฝึกซ้อมพิธีรับมอบใบปริญญาบัตร
บทความนี้นำเสนอระบบอัตโนมัติเพื่อช่วยบัณฑิตฝึกซ้อมรับมอบใบปริญญาบัตรสำหรับพิธีพระราชทานปริญญาบัตรโดยให้แขนกลทำหน้าที่ในการส่งมอบใบปริญญาบัตรให้กับบัณฑิตแทนผู้มอบใบปริญญาบัตร 
ซึ่งได้รับความเหนื่อยล้าที่แขนเนื่องจากการยืดและหดแขนซ้ำไปมาเป็นระยะเวลานานหลายชั่วโมง 
และระบบยังต้องทำงานได้ในกรณีที่เกิดการขัดจังหวะของการฝึกซ้อมด้วย 
ระบบอัตโนมัติที่สร้างขึ้นประกอบด้วยแขนกล ชุดป้อนใบปริญญาบัตร และชุดตรวจจับมือ ซึ่งทำงานสัมพันธ์กัน 
ระบบได้ถูกออกแบบให้ทำงานอัตโนมัติควบคุมด้วยไมโครคอนโทรลเลอร์ ทำให้มีราคาประหยัด มีน้ำหนักเบาและเคลื่อนที่ได้รวดเร็ว เพื่อหยิบใบปริญญาบัตรจากชุดป้อนใบปริญญาบัตรและส่งมอบให้กับบัณฑิต สอดคล้องกับการเคลื่อนไหวของมือบัณฑิต 
ในการทดสอบประสิทธิภาพของแขนกล ผลการทดลองแสดงให้เห็นว่าสามารถควบคุมแขนกลให้มีความแม่นยำสำหรับการส่งมอบใบปริญญาบัตรให้กับบัณฑิต 
และแขนกลสามารถหยุดเพื่อรอให้บัณฑิตหยิบใบปริญญาบัตรจากปลายแขนกลก่อนทำงานรอบต่อไป