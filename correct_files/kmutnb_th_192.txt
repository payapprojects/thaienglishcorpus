การสร้างชั้นภูมิโดยใช้เทคนิคการจัดกลุ่มด้วยอัลกอริทึมเคมีนสำหรับการสุ่มตัวอย่างแบบแบ่งชั้นภูมิ
งานวิจัยนี้ได้นำเสนอเทคนิคการสร้างชั้นภูมิด้วยเทคนิคการจัดกลุ่มโดยอัลกอริทึมเคมีนในการประมาณค่าเฉลี่ยประชากร
สำหรับการสุ่มตัวอย่างแบบชั้นภูมิ หน่วยตัวอย่างในแต่ละชั้นภูมิสุ่มด้วยวิธีการสุ่มแบบง่ายไม่คืนที่และกระจายตามสัดส่วนกับจำนวนประชากรในชั้นภูมินั้นๆ 
การศึกษาใช้จำนวนชั้นภูมิเท่ากับ 4, 5 และ 6 ชั้นภูมิ กำหนดค่าสัมประสิทธิ์สหสัมพันธ์สูงสุดระหว่างตัวแปรช่วยกับตัวแปรที่สนใจ เท่ากับ 0.50, 0.70 และ 0.90 และขนาดตัวอย่างเท่ากับ 50, 100, 150, 200 และ 300 หน่วย 
ประสิทธิภาพของตัวประมาณค่าโดยการสร้างชั้นภูมิตามที่เสนอเปรียบเทียบตัวประมาณค่าโดยการสร้างชั้นภูมิด้วยวิธีของดาเลเนียสและฮอดจ์ ผลการศึกษาพบว่าตัวประมาณค่าเฉลี่ยจากการสุ่มตัวอย่างแบบแบ่งชั้นภูมิที่สร้างชั้นภูมิด้วยอัลกอริทึมเคมีน 
มีประสิทธิภาพสูงกว่าการสร้างชั้นภูมิโดยวิธีของดาเลเนียสและฮอดจ์ในการจำลองทุกกรณี