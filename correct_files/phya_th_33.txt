เคยเป็นไหม? ปวดหัวตุ๊บๆ แต่ไม่รู้ว่าเป็นอะไร คิดว่าเดี๋ยวกินยานอนพักตื่นมาก็หายจนกลายเป็นเรื่องปกติไปซะแล้ว
แต่ความจริงแล้วอาการปวดหัวที่เกิดขึ้นนั้นอาจไม่ใช่เรื่องปกติ!
อย่างไรก็ตามความจริงก็คือความเจ็บปวดนี้อาจเป็นสัญญาณของความผิดปกติบางอย่าง
หากต้องการทราบว่ามีอาการผิดปกติหรือไม่เพียงแค่สังเกตตัวเองตามข้อมูลต่อไปนี้
ปวดหัว (Headaches) หรือปวดศีรษะ เป็นอาการปวดที่เกิดขึ้นบริเวณศีรษะหรือคอส่วนบน ซึ่งเกิดจากเนื้อเยื่อและโครงสร้างรอบกระโหลกศีรษะหรือสมองเกิดการอักเสบหรือระคายเคือง จนทำให้เกิดอาการปวดขึ้น
โดยอาการปวดอาจมาจากเส้นประสาทบริเวณหนังศีรษะ ใบหน้า ปาก และคอ กล้ามเนื้อของคอหรือไหล่ และหลอดเลือดที่ทำหน้าที่ส่งผ่านเลือดไปเลี้ยงสมอง
ปวดหัวบอกอะไร?
โดยปกติแล้วอาการปวดหัวแต่ละประเภทมักมีลักษณะการปวดที่แตกต่างกันออกไป 
อาการปวดหัวไมเกรนเป็นการปวดตุบๆ ที่ศีรษะข้างใดข้างหนึง
อาการปวดหัวจากกล้ามเนื้อเกร็งตัวจะมีอาการปวดเหมือนโดนบีบรัดค่อนไปทางขมับและหน้าผาก
โดยมักปวดทั่วทั้งศีรษะ หรืออาการปวดคลัสเตอร์เป็นอาการปวดอย่างรุนแรงบริเวณเบ้าตาหรือด้านหลังตา
ทั้งนี้ ความถี่และความรุนแรงของอาการปวดหัวจะเป็นไปตามสาเหตุของอาการปวดหัวแต่ละประเภท และตำแหน่งที่ปวดอาจเป็นส่วนใดส่วนหนึ่งของใบหน้า กะโหลก หรือทั้งศีรษะ
ปวดหัวแบบตึงตัว(Tension type headache)
ปวดหัวแบบตึงตัว เป็นโรคปวดหัวที่พบได้บ่อยที่สุดมักเกิดกับบุคคลซึ่งมีความเครียด เหนื่อย ทำงานหนัก
ลักษณะการปวดมักเป็นแบบแน่นแน่น หรือ รัดรัดทั้งสองข้างของศีรษะและต้นคอ
โดยอาการปวดมักมีความรุนแรงน้อยถึงปานกลาง ซึ่งอาจมีการปวดของกล้ามเนื้อบริเวณศีรษะ คอ ไหล่ ร่วมด้วยได้ 
อาการปวดชนิดนี้ไม่แย่ลงจากกิจวัตรประจำวัน และมักไม่มีอาการคลื่นใส้อาเจียนร่วมด้วย
ปวดหัวไมเกรน(Migraine headache)
เป็นโรคปวดหัวที่พบได้บ่อย และมักได้รับการวินิจฉัยที่ผิดพลาด
โดยโรคปวดหัวไมเกรนนี้มักพบได้บ่อยในผู้หญิงวัยทำงาน
ลักษณะการปวดมักทำให้เกิดอาการปวดหัวรุนแรงปานกลางถึงรุนแรงมาก ซึ่งอาการปวดดังกล่าวจะแย่ลงได้จากสิ่งกระตุ้นภายนอก ทั้งแสง เสียง หรือกลิ่น
ผู้ป่วยบางรายมักมีอาการคลื่นไส้อาเจียน
ไมเกรนส่วนใหญ่มักจะปวดนานตั้งแต่ 4 ชั่วโมงขึ้นไป ในผู้ป่วยบางรายอาจมีอาการปวดนานถึง 3 วัน
ปวดหัวแบบกลุ่ม(Cluster headache)
เป็นโรคปวดหัวที่พบได้ไม่บ่อยแต่ก่อให้เกิดความทุกข์ทรมานได้หากไม่ได้รักการวินิจฉัยและรักษาที่ถูกต้อง
อาการปวดหัวชนิดนี้มักเกิดในผู้ชายมากกว่าผู้หญิง โดยอาการปวดหัวมักมีอาการปวดที่รุนแรงจนทำให้ผู้ป่วยกระสับกระส่าย มักเกิดทันที
ระยะเวลาที่ปวดประมาณ 15 นาทีถึง 3 ชั่วโมง ตำแหน่งที่ปวดมักปวดรอบดวงตาหรือบริเวณขมับมักเป็นข้างเดียว
ผู้ป่วยจะมีอาการของระบบประสาท parasympathetic ร่วมด้วย เช่น มีตาแดง มีน้ำตาไหล มีน้ำมูก มีเหงื่อออก บริเวณใบหน้าด้านที่มีอาการปวดหัว
ปวดหัวแบบเรื้อรังทุกวัน (Chronic daily headache)
ผู้ป่วยชนิดนี้มักมีอาการปวดหัวเรื้อรังมากกว่า 15 วันต่อเดือน อย่างน้อย 3 เดือน
ซึ่งผู้ป่วยอาจมีอาการปวดหัวแบบ tension หรือแบบไมเกรนก็ได้ แต่ผู้ป่วยจะมีอาการเรื้อรังมากกว่า
ในผู้ป่วยกลุ่มนี้ส่วนหนึ่งอาจเป็นโรคปวดหัวจากการใช้ยาเกิน(medication overuse headache) ซึ่งเกิดจากการวินิจฉัยที่ผิดพลาด การซื้อยากินเอง การใช้ยาแก้ปวดบ่อยบ่อย
ซึ่งทำให้มีอาการปวดหัวเรื้อรังมากขึ้นเรื่อยเรื่อย นอกจากนี้ ยังมีสาเหตุอื่นที่สามารถทำให้เกิดอาการปวดหัวได้อีก เช่น ภาวะไซนัสอักเสบ โรคหลอดเลือดสมอง โรคเลือดออกใต้เยื่อหุ้มสมอง โรคมะเร็งเป็นต้น
ทั้งนี้การวินิจฉัยต้องอาศัยการซักประวัติ ตรวจร่างกายอย่างละเอียด รวมถึงการตรวจเพิ่มเติมเช่น การทำ MRI เป็นต้น เพื่อช่วยวินิฉัยแยกโรคที่ก่อให้เกิดอันตรายออกไป
ไม่ว่าจะปวดหัวแบบไหนก็ตาม หากพบความผิดปกติ หรือปวดติดต่อกันนานกว่า 2 สัปดาห์ ควรปรึกษาแพทย์เพื่อเข้ารับคำแนะนำและตรวจรักษา เพราะอาการปวดหัวที่คุณเป็นอาจเป็นสัญญาณของโรคแทรกซ้อนอื่นๆ ได้!

