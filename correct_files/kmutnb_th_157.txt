ปัญหาการจัดเส้นทางการขนส่งแบบมีกรอบเวลา (Vehicle Routing Problem with Time Window; VRPTW) เป็นส่วนขยายของปัญหาการจัดเส้นทางการขนส่ง (Vehicle Routing Problem; VRP) ที่มีการเพิ่มข้อจำกัดด้านกรอบเวลาเข้าในตัวแบบทางคณิตศาสตร์ VRP แบบดั้งเดิม 
ปัญหา VRPTW เป็นปัญหาแบบเอ็นพี-ฮาร์ด (NP-hard) 
ด้วยเหตุนี้การใช้เทคนิคแบบแม่นตรง (Exact Optimization Techniques) เพื่อที่จะหาคำตอบที่ดีที่สุดสำหรับปัญหา VRPTW จะมีความยุ่งยากเมื่อปัญหามีขนาดใหญ่ 
ดังนั้นในงานวิจัยนี้จึงเป็นการนำเสนออัลกอริทึมเชิงพันธุกรรมแบบผสมผสาน (hybrid Genetic Algorithm; hybrid GA) สำหรับการแก้ปัญหา VRPTWs ซึ่งอัลกอริทึม hybrid GA เป็นการบูรณาการระหว่างฮิวริสติกแบบแทรกไปข้างหน้า (Push Forward Insertion Heuristic; PFIH) วิธีเชิงพันธุกรรม (Genetic Algorithm; GA) และการค้นหาคำตอบเฉพาะที่จำนวน 3 วิธี (Three Local Searches) โดยที่ PFIH จะถูกนำมาใช้สำหรับการสร้างคำตอบเริ่มต้น (Initial Population) แทนที่การสุ่มของวิธีเชิงพันธุกรรมแบบดั้งเดิม ส่วนการค้นหาคำตอบเฉพาะที่ทั้ง 3 วิธี จะใช้ในขั้นตอนการปรับปรุงคำตอบให้ดียิ่งขึ้น 
จากนั้นอัลกอริทึมที่นำเสนอได้ถูกนำไปทดสอบประสิทธิภาพกับปัญหามาตรฐานจำนวน 14 ปัญหา โดยการสุ่มจาก 56 ปัญหา ของ Solomon 
ผลการศึกษาแสดงให้เห็นว่าอัลกอริทึมที่นำเสนอมีประสิทธิภาพในการหาคำตอบที่ดีเมื่อเปรียบเทียบกับปัญหามาตรฐานเหล่านี้