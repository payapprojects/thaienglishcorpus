การวิจัยครั้งนี้มีวัตถุประสงค์เพื่อสำรวจข้อมูลและวิเคราะห์จุดแข็ง จุดอ่อน โอกาส และอุปสรรคของเมืองพัทยาในการก้าวเข้าสู่ตลาดการค้าเสรีอาเซียนโดยรวบรวมข้อมูลและจัดทำองค์ความรู้ที่เกี่ยวข้องและเป็นประโยชน์ต่อนักท่องเที่ยวในการเรียนรู้เพื่อเปิดประตูธุรกิจการท่องเที่ยวของประเทศไทยสู่เสรีอาเซียน 
โดยดำเนินการรวบรวมข้อมูลจากเอกสารและงานวิจัยที่เกี่ยวข้อง 
จากการสัมภาษณ์เชิงลึกผู้ทรงคุณวุฒิด้านการท่องเที่ยวของเมืองพัทยา
และนักท่องเที่ยวชาวต่างชาติ 
การสำรวจความคิดเห็นของภาคธุรกิจที่เกี่ยวข้องกับการท่องเที่ยวของเมืองพัทยา 
รวมทั้งการระดมความคิดเห็นจากผู้มีส่วนเกี่ยวข้องทุกภาคส่วนในรูปแบบ SWOT Analysis 
ผลการวิจัยพบว่าเมืองพัทยามีจุดแข็งและโอกาสในการเป็นแหล่งท่องเที่ยวบันเทิงและการลงทุนการค้าด้านธุรกิจโรงแรม ธุรกิจอาหารและเครื่องดื่มธุรกิจอสังหาริมทรัพย์ ห้างสรรพสินค้า การสื่อสารโทรคมนาคม ธุรกิจโลจิสติกส์ เป็นต้น 
ที่ส่งผลต่อการขยายตัวทางเศรษฐกิจ การค้า และการลงทุนของเมืองพัทยามาอย่างต่อเนื่อง ตั้งแต่ปี พ.ศ. 2556 
โดยเมืองพัทยามีศักยภาพและความพร้อมสูงมากในการแข่งขันด้านการค้าและธุรกิจอุตสาหกรรมการท่องเที่ยวกับประเทศในกลุ่มประชาคมเศรษฐกิจอาเซียนและประชาคมโลก ซึ่งจะมีการจ้างงานเพิ่มมากขึ้น 
รัฐบาลจึงมีความจำเป็นต้องเร่งรัดยกระดับคุณภาพและเพิ่มขีดความสามารถของแรงงานคนไทยให้ทันต่อความเปลี่ยนแปลงของเทคโนโลยีในปัจจุบันเพื่อให้มีความรู้ความสามารถในการแข่งขันกับแรงงานต่างประเทศที่เข้ามาทำงานในประเทศไทย