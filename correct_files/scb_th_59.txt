ลงทุนยังไง? 
ทำไมถึงผิดซ้ำซาก
แชร์
ลงทุนยังไง? 
ทำไมถึงผิดซ้ำซาก
บทความโดย: นิภาพันธ์ พูนเสถียรทรัพย์ CFP® นักวางแผนการเงินอิสระ นักเขียนและวิทยากร
เรามักจะคิดว่าเราตัดสินใจด้วยเหตุผล 
แต่อันที่จริงแล้วการตัดสินใจทางการเงินของนักลงทุนมักมีอคติและเอนเอียงจากอารมณ์และจิตวิทยาอยู่บ่อยครั้ง 
Behavioral Finance หรือการเงินเชิงพฤติกรรม จึงเป็นจุดเริ่มต้นที่เป็นทางเลือกในการอธิบายผลการศึกษาเหล่านี้ 
โดยใช้จิตวิทยาของนักลงทุนเข้ามาช่วยอธิบายการตัดสินใจและพฤติกรรมต่างๆ ที่เกิดขึ้นของนักลงทุนในตลาดหลักทรัพย์ 
จากงานวิจัยที่ผ่านมา พบว่าพฤติกรรมการตัดสินใจที่ผิดพลาดของนักลงทุนมีสาเหตุสําคัญมาจากอคติ หรือ Bias 
ซึ่งอคติที่น่าสนใจ ดังนี้
Loss Aversion หรือ  ความเกลียดชังความสูญเสีย หลายๆ งานวิจัยพบว่า  การสูญเสียมีอำนาจมากกว่าการได้มาประมาณสองเท่า 
ความโน้มเอียงนี้จะนำไปสู่การหลีกเลี่ยงความเสี่ยง (Risk Aversion) 
ในสถานการณ์ที่การได้ - การเสียมีโอกาสเท่าๆ กัน เพราะเราชอบที่จะหลีกเลี่ยงการเสียมากกว่าที่จะได้ 
นอกจากนี้การเกลียดชังความสูญเสียนี้ 
จะทำให้เรารู้สึกเสียใจที่เสียเงิน 100 บาทมากกว่าดีใจที่เราได้เงิน 100 บาท
อคตินี้จะส่งผลต่อนักลงทุนโดยนักลงทุนจะเลือกถือหุ้นที่ขาดทุนไว้นานเกินไป 
(แทนที่จะขายออก หากเห็นว่าเป็นหุ้นที่ไม่มีอนาคตแล้ว) และขายหุ้นที่มีกำไรเร็วเกินไป 
เพราะเราจะไม่อยากรับรู้ผลขาดทุน 
เนื่องจากสมองของเราตีความว่า การขาดทุนคือความสูญเสียนั่นเอง
Sunk-Cost Fallacy หรือต้นทุนจม คือ ต้นทุนที่เราจ่ายไปแล้วในอดีต 
และไม่ว่าปัจจุบันหรืออนาคตเหตุการณ์จะเปลี่ยนไปอย่างไร 
ก็ไม่สามารถเรียกต้นทุนในส่วนนี้คืนมาได้ 
เป็นอคติที่มักพบเจอได้ในชีวิตประจำวัน เช่น หากเราซื้อตั๋วดูคอนเสิร์ตราคา 3,000 บาทไปแล้ว เมื่อถึงวันแสดงคอนเสิร์ต 
เราเกิดไม่สบายขึ้นมา 
เราต้องตัดสินใจว่าจะไปดูคอนเสิร์ตนี้ดีหรือไม่ 
สิ่งที่เราต้องตัดสินใจคือ เราไปไหวมั้ย 
และถ้าหากไป จะทำให้อาการไม่สบายของเราเป็นมากขึ้นหรือไม่ เทียบกับความสนุกสนานที่ได้ไปดูคอนเสิร์ต 
แต่หลายคนกลับเลือกที่จะไปดูคอนเสิร์ตเพียงเพราะเสียดายเงิน 
และอาจทำให้อาการเจ็บป่วยของเราแย่ลงไปอีกก็เป็นได้ 
หากเราตัดสินใจอย่างสมเหตุสมผล 
เงินค่าตั๋วเป็นต้นทุนจมไปแล้ว 
จึงไม่ควรนำมาพิจารณา 
แต่อย่างที่บอก เรามักจะตัดสินใจด้วยอารมณ์มากกว่าเหตุผล
อีกตัวอย่างที่เห็นได้ชัดคือ 
เมื่อเราซื้อหุ้นไปแล้ว 
ราคาหุ้นที่เราซื้อมาถือว่าเป็นต้นทุนจม 
สิ่งที่เราต้องพิจารณาว่าจะถือหุ้นตัวนี้ต่อไปดีหรือไม่คือ พื้นฐานของกิจการ การเจริญเติบโต และความสามารถในการทำกำไรของกิจการในอนาคตต่างหาก 
ซึ่งหากพิจารณาแล้วว่าหุ้นตัวนี้ไม่มีอนาคตอีกต่อไป เราก็ต้องขายหุ้นนี้ออกไป 
แต่นักลงทุนส่วนใหญ่ไม่ตัดใจขายเพราะเสียดายต้นทุนที่ตัวเองซื้อมา 
(ซึ่งเป็นต้นทุนจมไปแล้ว) จึงทำให้ตัดสินใจผิดพลาดในการลงทุน 
แต่นักลงทุนส่วนใหญ่ไม่ตัดใจขายเพราะเสียดายต้นทุนที่ตัวเองซื้อมา 
(ซึ่งเป็นต้นทุนจมไปแล้ว) จึงทำให้ตัดสินใจผิดพลาดในการลงทุน 
Choice-Supportive Bias หรือการหาเหตุผลเข้าข้างตนเอง ซึ่งเป็นเรื่องปกติมากๆ เลย 
ที่เราจะเข้าข้างตัวเองและมีแนวโน้มที่จะไม่สนใจความคิดอื่นๆ หรือไม่เราก็จะพยายามหาเหตุผลต่างๆ นานา เพื่อที่จะสนับสนุนและปกป้องการตัดสินใจแรกที่ได้ตัดสินใจไปแล้ว 
เพราะโดยธรรมชาติเรามักจะไม่ยอมรับว่าตัวเองตัดสินใจผิดพลาด 
เช่น คนส่วนใหญ่ไม่สามารถตัดใจขายหุ้นที่ขาดทุนไปได้ 
เพราะไม่อยากยอมรับว่าตัวเองตัดสินใจผิดพลาด 
จึงพยายามหาเหตุผลต่างๆ มาเข้าข้างตัวเองว่า 
ราคาหุ้นที่ตกลงมานั้นเป็นแค่เพียงชั่วคราว เดี๋ยวราคาก็กลับมา หรือเดี๋ยวก็กลับมามีกำไรได้ เป็นต้น 
ซึ่งนั่นอาจทำให้เกิดผลขาดทุนมากกว่าที่เป็นอยู่ก็เป็นได้
เหตุผลสำคัญที่เราต้องมาเรียนรู้ถึงอคติทางการเงินต่างๆ 
เพราะคนโดยส่วนใหญ่คิดด้วยเหตุผล แต่มักจะตัดสินใจด้วยอารมณ์
(ทั้งรู้ตัวและไม่รู้ตัว) การยอมรับว่าเรามักใช้อารมณ์ในการตัดสินใจ 
ทำให้เรารู้ตัวว่า เมื่อมีอารมณ์มาเกี่ยวข้อง อาจทำให้การตัดสินใจของเราเป็นไปอย่างไม่มีประสิทธิภาพ 
โดยเฉพาะการตัดสินใจลงทุน 
ซึ่งเราต้องหมั่นตรวจสอบการตัดสินใจลงทุนของตัวเองดูว่า 
มีแนวโน้มที่จะมีอคติทางการเงินต่างๆ ที่ได้เล่าให้ฟังในบทความนี้กันบ้างหรือไม่ 
เพราะอคติเหล่านี้อาจส่งผลให้การตัดสินใจลงทุนของเราไม่เป็นไปตามที่เราคาดหวังได้
นอกจากนี้เมื่อเราทราบว่า เราทุกคนต่างมีอคติในการลงทุนอยู่บ้าง ไม่มากก็น้อย เราจะได้หาวิธีบริหารจัดการการลงทุนของเราให้มีประสิทธิภาพมากขึ้น 
และเพื่อลดอคติหรืออารมณ์ในการลงทุนลง โดยการใช้ระบบมาช่วยในการลงทุน 
เช่น การทำ Dollar Cost Average (DCA) หรือการลงทุนตามกำหนดเวลาอย่างสม่ำเสมอ เช่น ลงทุนซื้อกองทุนเป็นรายเดือน โดยการตัดบัญชีอัตโนมัติ 
เพราะการลงทุนแบบนี้จะช่วยให้เรามีวินัยในการลงทุน 
และสามารถขจัดอารมณ์ในการลงทุนได้ด้วย