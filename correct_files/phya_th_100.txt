มะเร็งลำไส้ใหญ่ อีกหนึ่งโรคมะเร็งร้ายที่พบได้เป็นอันดับต้นๆ ในไทย
โดยปัจจัยหลักๆ ของการเกิดมะเร็งลำไส้ใหญ่มักมาจากพฤติกรรมการใช้ชีวิตแบบผิดๆ โดยเฉพาะเรื่องของอาหารการกิน
หากคุณไม่อยากตกเป็นหนึ่งในผู้ป่วยมะเร็งลำไส้ใหญ่ล่ะก็ นี่คือ 5 เทคนิคการกิน..ที่ช่วยลดความเสี่ยงนี้ได้!!
เน้นอาหารไฟเบอร์สูง
เพราะไฟเบอร์หรือใยอาหารมีส่วนช่วยกระตุ้นการทำงานของระบบขับถ่าย ลดการเพิ่มน้ำหนักอุจจาระ
ซึ่งมีการศึกษาพบว่า..การทานใยอาหารเพิ่มขึ้น 10 กรัมต่อวัน ช่วยลดความเสี่ยงในการเกิดมะเร็งลำไส้ใหญ่ได้
โดยอาหารไฟเบอร์สูงที่ควรทาน ได้แก่ ธัญพืช ผักตระกูลกะหล่ำ หรือผักโขม เป็นต้น
เพิ่มแคลเซียมในแต่ละวัน
มีการศึกษาเปรียบเทียบการทานแคลเซียมจากนมในแต่ละวัน โดยพบว่า..กลุ่มที่ทานแคลเซียมจากนมสูงที่สุด สามารถลดความเสี่ยงต่อการเกิดมะเร็งลำไส้ใหญ่ได้ถึงร้อยละ 20 เลยทีเดียว
เลือกทานปลาแทนเนื้อแดง
แม้ว่าไขมันสูงจากเนื้อแดงจะเพิ่มโอกาสเสี่ยงมะเร็งต่อมลูกหมาก แต่สำหรับมะเร็งลำไส้ยังไม่มีหลักฐานบ่งชี้ชัดเจน
อาจเกิดจากปัจจัยอื่นร่วม เช่น วิธีการปรุงที่มักใช้อุณหภูมิสูง
แต่เพื่อลดความเสี่ยงควรหันมาทานไขมัน omega-3 จากเนื้อปลาแทนจะดีกว่า
ทานอาหารอุดมด้วยแมกนีเซียม
มีการศึกษาหลายชิ้นเกี่ยวกับความสัมพันธ์ของแมกนีเซียมกับมะเร็งลำไส้ใหญ่ 
โดยมีรายงานชิ้นหนึ่งกล่าวว่า การทานแมกนีเซียมเพิ่มขึ้น 100 มิลลิกรัมต่อวัน สามารถลดความเสี่ยงในการเกิดมะเร็งลำไส้ใหญ่ถึงร้อยละ 12 ซึ่งเท่ากับการทานปลา 4 ออนซ์ ถั่วลิสง 2 ออนซ์ หรือผักโขมปรุงสุกประมาณ 1/2 ถ้วย
ควบคุมการดื่มแอลกอฮอล์
จากการวิจัยชี้ชัดได้ว่า เครื่องดื่มแอลกอฮอล์มีความสัมพันธ์กับมะเร็งลำไส้ใหญ่
โดยผู้ชายควรดื่มไม่เกิน 2 แก้วต่อวัน และผู้หญิงไม่เกิน 1 แก้วต่อวัน เพื่อลดความเสี่ยงในการเกิดมะเร็งลำไส้ใหญ่ โดยเฉพาะผู้ที่มีคนในครอบครัวมีประวัติเป็นโรคนี้
นอกจากการกินในแต่ละวัน “การสูบบุหรี่” นับว่าเป็นปัจจัยอันดับต้นๆ ที่ทำให้โอกาสเสี่ยงมะเร็งลำไส้ใหญ่เพิ่มสูงขึ้น 
รวมไปถึงการไม่ชอบออกกำลังกาย ดังนั้น วิธีป้องกันมะเร็งลำไส้ใหญ่ที่ดีที่สุด...ก็คือ การปรับพฤติกรรมการใช้ชีวิตของตัวเราเอง