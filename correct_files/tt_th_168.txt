การวิจัยเชิงบรรยายครั้งนี้มีวัตถุประสงค์เพื่อ 
1) ศึกษาความสัมพันธ์ระหว่าง ความสามารถในการดูแลตนเองในแต่ละด้าน ได้แก่ การควบคุมอาหาร การออกกำลังกาย การใช้ยา การสังเกตอาการและป้องกันภาวะน้ำตาลในเลือดต่ำและสูง การดูแลสุขภาพและการดูแลเท้า และการจัดการกับความเครียด กับภาวะควบคุมโรคเบาหวาน 
2) เพื่อทำนายภาวะควบคุมโรคจาก ความสามารถในการดูแลตนเองในแต่ละด้านในผู้ป่วยเบาหวานชนิดที่ 2 กลุ่มตัวอย่างเลือก 
แบบเฉพาะเจาะจง จำนวน 123 คน ซึ่งมารับบริการที่คลินิกเบาหวาน โรงพยาบาลบ้านโป่ง จังหวัดราชบุรี 
เครื่องมือที่ใช้ในการเก็บข้อมูลได้แก่ ข้อมูลส่วนบุคคล การรับรู้สมรรถนะ ในการดูแลตนเองสำหรับผู้ป่วยเบาหวานชนิดที่ 2 และภาวะควบคุมโรคใช้ค่าฮีโมโกลบิน เอวันซี อภิปรายผลและวิเคราะห์ข้อมูล 
ใช้การวิเคราะห์ค่าสัมประสิทธิ์สหสัมพันธ์ของเพียร์สัน และวิเคราะห์ถดถอยพหุคูณแบบขั้นตอน 
ผลการศึกษาพบว่าไม่มีความสัมพันธ์ระหว่างความสามารถในการดูแลตนเองในแต่ละด้าน ได้แก่ การควบคุมอาหาร การออกกำลังกาย การใช้ยา การสังเกตอาการและป้องกันภาวะน้ำตาล ในเลือดต่ำและสูง การดูแลสุขภาพและการดูแลเท้า และการจัดการกับความเครียด กับภาวะ ควบคุมโรคเบาหวาน 
ดังนั้นผลการศึกษาถึงความสามารถในการดูแลตนเองในแต่ละด้านจึงไม่ สามารถทำนายภาวะควบคุมโรคได้ 
ผลการวิจัยครั้งนี้ขัดแย้งกับทฤษฎี และไม่สอดคล้องกับการศึกษาที่ผ่านมา 
กลุ่มตัวอย่างมีความคาดหวังในความสามารถของตนเองเกินกว่าความเป็นจริง และกลุ่มตัวอย่าง อยู่ในวัยผู้ใหญ่อาจตอบคำถามตามความคาดหวังของสังคม 
การให้ความรู้อย่างมีแบบแผน โครงการที่มีมาตรฐานประกอบด้วยเนื้อหาที่จำเป็นทั้งหมด และความรู้ของผู้ให้ความรู้ทาง ด้านสุขภาพ ทั้งหมดนี้มีความจำเป็นในการปรับปรุงภาวะควบคุมโรค