ด้วยซอฟต์แวร์เวิร์คสเตชันเสียงแบบดิจิตอล ทำให้แล็ปท็อปที่เหมาะสมสามารถแต่งหรือบันทึกเพลงคุณภาพระดับมืออาชีพได้
ไม่ว่าคุณจะบันทึกเสียงกีตาร์เบส เพลงฮิปฮอป หรือวงควอร์เต็ตดนตรีคลาสสิค ในปัจจุบันคุณก็สามารถสร้างสรรค์บทเพลงได้แทบทุกชนิดด้วยคอมพิวเตอร์แล็ปท็อป 
แม้ว่าแล็ปท็อปทุกเครื่องนั้นสามารถใช้สร้างบทเพลงได้พอสมควร หากคุณมีความต้องการสูงและจริงจัง คุณก็จำเป็นต้องคัดเลือกแล็ปท็อปสำหรับการสร้างงานเพลงโดยละเอียด
ขั้นแรก ให้คุณนึกก่อนว่าคุณจะทำอะไรกับเพลงบ้างในแล็ปท็อปเครื่องนี้ จากนั้นเราจะพูดถึงตัวเลือกพื้นฐานต่างๆ รวมถึงซอฟต์แวร์และอุปกรณ์ต่อพ่วงที่สำคัญที่สุด
บันทึกเสียง ผลิต/ประพันธ์ หรือใช้แสดง
นักดนตรีต่างใช้แล็ปท็อปในวิธีที่แตกต่างกันไป
หลายคนนั้นใช้วิธีแบบดั้งเดิม โดยบันทึกเสียงจากไมโครโฟนและเครื่องดนตรี จากนั้นจึงมิกซ์เสียงเพื่อสร้างงานในขั้นสุดท้าย
ส่วนนักดนตรีฮิปฮอป ป๊อป และ EDM มักใช้แล็ปท็อปในการสร้างเสียงโดยตรง โดยตั้งโปรแกรมเสียงลงในโปรแกรมจัดลำดับ หรือเล่นเสียงโดยใช้คีย์บอร์ด MIDI หรือใช้ทัชแพดที่เชื่อมต่อกับแล็ปท็อป
แต่พวกเขาก็ยังคงบันทึกเสียงร้องและเสียงอื่นๆ บางอย่างด้วยไมโครโฟน และมิกซ์เสียงเหล่านี้กับเสียงที่สร้างโดยคอมพิวเตอร์ รวมถึงคลิปเสียงจากการบันทึกเสียงของศิลปินรายอื่น
ส่วน DJ มักจะทำงานทั้งหมดข้างต้น และยังใช้แล็ปท็อปเป็นอุปกรณ์สำหรับการแสดงด้วย โดยมักจะสั่งการทุกอย่างด้วยคอนโทรลเลอร์ที่มีทัชแพดและจานหมุนสไตล์เครื่องเล่นแผ่นเสียงสำหรับสแครชแผ่น
การใช้งานทั้งหมดเหล่านี้ใช้แพ็คเกจซอฟต์แวร์ที่เรียกว่าเวิร์คสเตชันเสียงดิจิตอล หรือ DAW 
โดย DAW บางประเภทเน้นที่การบันทึกเสียง ส่วนบางประเภทก็เน้นที่การสร้างเพลงด้วยตัวแล็ปท็อปเอง
คลิกที่นี่สำหรับคำแนะนำที่ดีในการเลือก DAW
นักร้อง/นักแต่งเพลงโฟล์คที่ต้องการพกพาแล็ปท็อปขณะเดินทางด้วยรถไฟใต้ดินเพื่อไปบันทึกการแสดงสดในบรูคลินย่อมมีความต้องการแตกต่างจากโปรดิวเซอร์ที่ต้องการสร้างจังหวะเพลงฮิปฮอปที่สตูดิโอในบ้านในแอตแลนตา
ดังนั้น ขั้นแรกจึงควรเป็นการตัดสินใจว่างานของคุณมีความต้องการอย่างไรบ้าง
การพกพามีความสำคัญหรือไม่ การสร้างงานของคุณมักจะเรียบง่ายหรือซับซ้อน คุณจะต้องใช้แล็ปท็อปในการแสดงดนตรีสดหรือไม่
ขนาดหน้าจอ
หน้าจอมีความสำคัญเนื่องจากเป็นตัวกำหนดขนาดของพื้นที่ทำงานของคุณ 
ยิ่งงานของคุณมีความซับซ้อนมากเท่าใด คุณก็จะต้องการพื้นที่ทำงานมากขึ้นเท่านั้น
หน้าจอของแล็ปท็อปส่วนใหญ่จะสามารถให้คุณสามารถดูเพลงได้ 6 - 10 แทร็คได้อย่างสบายๆ แต่การทำงานกับเพลง 30 แทร็คพร้อมกันนั้นแทบจะเป็นไปไม่ได้เลยกับหน้าจอขนาดเล็ก
หน้าจอขนาดเล็ก (10–13 นิ้วแนวทแยง) จะสามารถพกไว้ในเป้สะพายหลังได้อย่างสบายๆ
สำหรับการบันทึกและมิกซ์เสียงขั้นพื้นฐาน แค่จอแสดงผลขนาดเล็กก็เพียงพอ
แล็ปท็อปขนาดกลาง (14–16 นิ้ว) มักจะมีสมดุลระหว่างความสามารถในการพกพาและประสิทธิภาพ
แล็ปท็อปขนาดใหญ่ (17–18 นิ้ว) นั้นเหมาะสำหรับผู้สร้างงานดนตรีที่ต้องการทำงานกับแทร็คหลายสิบแทร็คพร้อมกัน ซึ่งมักจะเป็นเรื่องปกติการสร้างงานประเภทฮิปฮอป ป๊อป และ EDM
ความคล่องตัว
หากคุณวางแผนใช้แล็ปท็อปเพื่อการบันทึกเสียงหรือการแสดงสด แล็ปท็อปรุ่นที่มีขนาดเล็กก็มักจะเป็นตัวเลือกที่ดีกว่าเนื่องจากสามารถพกพาง่ายกว่าและใช้พื้นที่บนเวทีน้อยกว่า
สิ่งที่ควรพิจารณาอีกข้อหนึ่งคืออายุการใช้งานแบตเตอรี่
เรื่องนี้ไม่ค่อยสำคัญสำหรับบ้านหรือคลับเนื่องจากมีเต้าเสียบอยู่ใกล้ๆ แต่อาจจำเป็นสำหรับการบันทึกเสียงนอกสถานที่
นอกจากนี้ หากคุณวางแผนที่จะใช้แล็ปท็อปสำหรับการแสดงหรือบันทึกเสียงในคลับ รุ่นที่มีคีย์บอร์ดที่มีไฟแบ็คไลท์ก็อาจเป็นตัวเลือกที่ดี
Mac หรือ Windows
MacBook นั้นรวดเร็วและน่าเชื่อถือ แต่ก็มีแล็ปท็อป Windows ที่ทรงพลังไม่แพ้กัน ซึ่งมักจะมีราคาถูกกว่า
ตัวเลือกในส่วนนี้ขึ้นอยู่กับปัจจัยสองประการเป็นหลัก ได้แก่ งบประมาณของคุณ และซอฟต์แวร์ที่คุณต้องการใช้ 
โปรดทราบว่าสตูดิโอดนตรีระดับมืออาชีพมักจะใช้ Mac ดังนั้นหากคุณวางแผนที่จะทำงานร่วมกับสตูดิโอมืออาชีพ เช่น บันทึกแทร็คในห้องขนาดใหญ่ หรือว่าจ้างมืออาชีพเพื่อมิกซ์หรือทำมาสเตอร์การบันทึกเสียงของคุณ การใช้ Mac ก็อาจเป็นตัวเลือกที่ปลอดภัย อย่างไรก็ดี ระบบก็สามารถโอนไฟล์เสียงจากเครื่องที่ใช้ Windows ไปและกลับจาก Mac OS ได้
อ่านข้อมูลเพิ่มเติมได้ในบทความพีซีกับ Mac ของเรา ›
โปรเซสเซอร์
การสร้างงานดนตรีสามารถใช้งาน CPU หรือโปรเซสเซอร์ของคุณอย่างหนักได้ ซึ่งถือเป็นหัวใจของคอมพิวเตอร์ 
ให้เลือกโปรเซสเซอร์ที่ดีและมีความสามารถสูงที่สุดภายในงบประมาณของคุณเนื่องจากการอัปเกรดในภายหลังนั้นมักจะไม่สามารถทำได้ 
 ยิ่งงานของคุณมีความซับซ้อนมากเท่าใด CPU ก็จะมีความสำคัญมากขึ้นเท่านั้น 
การมิกซ์เสียงด้วยแทร็ค 30 แทร็ค เครื่องดนตรีหลายเครื่อง และเอ็ฟเฟ็กต์เสียงดิจิตอลมากมายจะต้องการคอมพิวเตอร์ที่ทรงพลัง
ปัจจัยที่มีผลต่อประสิทธิภาพของโปรเซสเซอร์มีอยู่สองข้อ
ข้อแรกคือจำนวนคอร์
คอร์แต่ละคอร์สามารถประมวลผลข้อมูลได้อย่างเป็นอิสระ ดังนั้นการเพิ่มจำนวนคอร์ก็จะเพิ่มกำลังในการประมวลผลได้อย่างมาก
โปรเซสเซอร์แบบ Quad-core นั้นเหมาะที่สุดสำหรับการสร้างงานดนตรี
ปัจจัยอีกข้อหนึ่งคือความเร็วสัญญาณนาฬิกา ซึ่งมักจะมีค่าตั้งแต่ 2.4 - 4.2 GHz ซึ่งยิ่งเร็วก็ยิ่งดี
โดยทั่วไปแล้ว แล็ปท็อปที่มีขนาดกะทัดรัดมากกว่าก็มักจะมีโปรเซสเซอร์ที่ทรงพลังน้อยกว่า แต่ก็ไม่จริงเสมอไป
แรม
RAM หรือ Random-Access Memory ทำหน้าที่จัดเก็บโปรแกรมและข้อมูลไว้ชั่วคราวขณะที่เปิดคอมพิวเตอร์
ยิ่งโปรแกรมมีความซับซ้อนมากเท่าใด โปรแกรมก็จะต้องการ RAM มากเท่านั้น
สำหรับการสร้างงานดนตรี คุณควรมี RAM อย่างน้อย 8 GB และจะให้ดีควรมีถึง 16 GB โดยเฉพาะหากคุณทำงานกับแทร็คบันทึกเสียงและ/หรือเครื่องดนตรีเสมือนจำนวนมาก หรือใช้เอ็ฟเฟ็กต์หลายอย่างกับแทร็คของคุณ
แต่ก็โชคดีที่ RAM เป็นส่วนประกอบประเภทหนึ่งของคอมพิวเตอร์ที่อัปเกรดได้ง่าย แต่แล็ปท็อปแต่ละรุ่นก็มีขีดจำกัดในการอัปเกรด 
ทางเลือกที่ดีที่สุดคือเลือกรุ่นที่สามารถรองรับ RAM ได้อย่างน้อย 16 GB
อุปกรณ์จัดเก็บข้อมูล : HDD หรือ SSD                                                                                    
ไฟล์เสียงมักจะใช้พื้นที่จัดเก็บมาก เสียงเพลงที่มีความซับซ้อนเพียงไฟล์เดียวสามารถมีขนาดถึง 1 GB ได้เลยทีเดียว
ดังนั้น คุณจึงควรมีพื้นที่จัดเก็บข้อมูลอย่างน้อย 1 TB
ประเภทของอุปกรณ์จัดเก็บข้อมูลก็เป็นอีกเรื่องหนึ่งที่ต้องพิจารณา
โดยตัวเลือกของคุณนั้นมีตั้งแต่ฮาร์ดไดรฟ์แบบทั่วไป (HDD) ที่อาศัยแผ่นหมุนภายใน ไดรฟ์ Solid-State (SSD) ที่ไม่มีส่วนเคลื่อนไหว หรือ HDD ภายนอกที่เชื่อมต่อกับแล็ปท็อปด้วยสาย USB
ทั้งนี้ SSD สามารถอ่านและเขียนข้อมูลได้รวดเร็วกว่า HDD อีกทั้งยังเงียบและมีความน่าเชื่อถือมากกว่า 
อย่างไรก็ตาม SSD มักจะมีราคาต่อ GB แพงกว่า HDD ประมาณ 5 เท่า
หากแล็ปท็อปรุ่นที่คุณเลือกสามารถทำได้ อีกทางเลือกหนึ่งคือใช้ SSD ขนาด 128 หรือ 256 GB ร่วมกับ HDD ขนาด 1 TB 
ด้วยวิธีนี้ การบูทและโหลดโปรแกรมจาก SSD ก็จะรวดเร็วมาก และคุณยังมีพื้นที่จัดเก็บไฟล์เพลงได้มากมายใน HDD
อีกทางเลือกหนึ่งคือการเก็บไฟล์เพลงไว้ใน HDD ภายนอก หรืออย่างน้อยไว้เก็บเพลงที่ต้องการจัดเก็บถาวร
วิธีนี้อาจมีความยุ่งยากเพิ่มเติม แต่ก็ช่วยให้คุณมีพื้นที่จัดเก็บมากขึ้นเมื่อคุณต้องการ และช่วยให้คุณสามารถใช้คอมพิวเตอร์ที่มีขนาดเล็กและบางกว่าได้
พอร์ต
ในการเชื่อมต่อแล็ปท็อปกับไมโครโฟน เครื่องดนตรี และอุปกรณ์เสียงอื่นๆ คุณจะต้องมีส่วนติดต่อกับอุปกรณ์เสียงที่จะเชื่อมต่อกับแล็ปท็อปผ่านทางพอร์ต USB 
หากคุณสร้างงานดนตรีด้วยแล็ปท็อปโดยตรง คุณยังต้องมี USB สำหรับเชื่อมต่อกับคีย์บอร์ด แป้น MIDI (สำหรับการกดจังหวะ) และคอนโทรลเลอร์สำหรับ DJ
มืออาชีพในงานดนตรีหลายคนชอบใช้แผงควบคุม ซึ่งประกอบด้วยอินเตอร์เฟซทางกายภาพเหมือนกับบอร์ดผสมเสียง แทนที่จะควบคุมการบันทึกเสียงและการมิกซ์เสียงโดยใช้เมาส์
แล็ปท็อปมักจะมีพอร์ต USB อย่างน้อย 2 พอร์ต แต่แน่นอนว่าคุณอาจต้องการพอร์ตเพิ่มเติม โดยเฉพาะหากคุณเชื่อมต่อกับอุปกรณ์ต่อพ่วงอย่างคีย์บอร์ดหรือเมาส์แบบมีสาย หรือฮาร์ดไดรฟ์ภายนอก 
พอร์ต USB ของคอมพิวเตอร์ส่วนใหญ่สามารถใช้ฮับ USB ได้ แต่ก็เป็นอุปกรณ์อีกชิ้นหนึ่งที่ผู้ใช้ต้องพกพา
แจ็คลำโพง/หูฟัง
ไม่น่าเชื่อว่าคุณสมบัตินี้ไม่ค่อยสำคัญเท่าใดสำหรับแล็ปท็อปที่ใช้ในการสร้างงานดนตรี
ลำโพงที่ติดตั้งภายในแล็ปท็อปมักจะเป็นอุปกรณ์ที่มีคุณภาพต่ำมากที่ใช้สำหรับตอนที่คุณไม่มีวิธีอื่นในการฟังเสียง
แน่นอนว่าเสียงที่ออกมาจะฟังดูแย่ และถ้าหากคุณ ลอง ปรับมิกซ์เสียงให้ฟังดูดีด้วยลำโพงนี้ เพลงของคุณก็คงจะฟังดูประหลาดเมื่อเล่นในลำโพงที่ดี
คุณสามารถใช้แจ็คหูฟังที่มีมากับแล็ปท็อป แต่แอมป์ที่เชื่อมต่อกับแจ็คหูฟังในแล็ปท็อปส่วนใหญ่ก็มักจะมีคุณภาพต่ำ และอาจทำให้เสียงที่คุณได้ยินจากหูฟังแปลกออกไปบ้าง
โชคดีที่ส่วนติดต่อเสียงส่วนใหญ่มีแจ็คหูฟัง รวมถึงการเชื่อมต่อสำหรับชุดลำโพงกำลังสูงที่ให้คุณสามารถมิกซ์เสียงได้อย่างมีคุณภาพ 
คงเป็นเรื่องประหลาดหากลงทุนใช้เวลาเลือกแล็ปท็อปที่ใช่อยู่หลายชั่วโมง รวมถึงการทำงานหลายร้อยชั่วโมงเพื่อสร้างงานดนตรีสักชิ้น แต่กลับฟังเสียงผ่านลำโพงคุณภาพต่ำ
กล่าวสรุป
หลังจากที่เลือกแล็ปท็อป อินเตอร์เฟซเสียง และซอฟต์แวร์ DAW ที่เหมาะกับความต้องการของคุณแล้ว คุณก็จะพร้อมสร้างงานดนตรีคุณภาพระดับสตูดิโอ
อันที่จริงแล้ว เพลงหลายเพลงที่คุณได้ยินในวิทยุก็ไม่ได้ใช้อะไรไปมากกว่านี้เลย
สิ่งที่คุณต้องใส่เพิ่มเข้าไปก็แค่ความคิดสร้างสรรค์และจินตนาการของคุณเท่านั้น
