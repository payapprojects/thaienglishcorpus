แผ่นกรองต้านแบคทีเรียจากผืนเส้นใยนาโนผสมระหว่างพอลิไวนิลลิดีนฟลูออไรด์กับพอลิไวนิลแอลกอฮอล์
ผืนเส้นใยนาโนพอลิไวนิลลิดีนฟลูออไรด์ (PVDF) ผสมสารต้านแบคทีเรีย สามารถนำไปผลิตแผ่นกรองที่มีคุณสมบัติกรองและยับยั้งการเจริญของแบคทีเรียในน้ำได้ 
แต่ประสิทธิภาพยังไม่เป็นที่น่าพอใจ เนื่องจาก PVDF มีคุณสมบัติดูดซึมน้ำต่ำจึงมีข้อจำกัดให้สารต้านแบคทีเรียแพร่ออกมา 
ในงานวิจัยนี้จึงเพิ่มคุณสมบัติการเปียกน้ำโดยผลิตแผ่นกรองที่มีการผสมผสานระหว่างเส้นใยนาโน PVDF กับเส้นใยนาโนพอลิไวนิลแอลกอฮอล์ (PVA) ได้แผ่นกรอง FA 
ซึ่งมุมสัมผัสของน้ำบนแผ่นกรองลดลงจาก 126 องศา (แผ่นกรอง PVDF) เป็น 78 องศา และใช้เวลาในการซึมน้ำเพียง 1 นาที 20 วินาที 
แผ่นกรองต้านแบคทีเรีย FA-8M มีความหนา 60±3 ไมโครเมตร รูพรุน 0.40 ไมโครเมตร และความพรุน 70±3% เมื่อนำไปกรองเชื้อแบคทีเรียเปรียบเทียบกับแผ่นกรองเชิงพาณิชย์ (Nitrocellulose Membrane) ที่มีรูพรุนขนาด 0.45 ไมโครเมตร และความหนาเท่ากับ 125 ไมโครเมตร 
พบว่า แผ่นกรองต้านแบคทีเรีย FA-8M มีประสิทธิภาพในการแยกเชื้อแบคทีเรียออกจากน้ำได้เช่นเดียวกัน และยังพบว่าแผ่นกรองต้านแบคทีเรีย FA-8M ยังสามารถยับยั้งการเจริญของเชื้อแบคทีเรียได้ ถึงแม้จะเติมสารต้านแบคทีเรีย AgNO3 และเบนซาลโคเนียมคลอไรด์ (BKC) เพียง 0.1% ของน้ำหนักพอลิเมอร์