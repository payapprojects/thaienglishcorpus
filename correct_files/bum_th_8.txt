เกิดจากการที่มีน้ำนมเก่าคั่งค้างในเต้านม โดยไม่ได้ระบายน้ำนมออกเท่าที่ควร หรือมีท่อน้ำนมอุดตัน และเมื่อมีการติดเชื้อผ่านทางแผลหรือรอยแตกที่หัวนม จะทำให้เกิดการอักเสบของเต้านมตามมาโดยจะมีอาการคัดตึงเต้านมนามาก่อน 
หากยังไม่ได้รับการดูแลอย่างถูกต้องอาการคัดตึงเต้านมจะค่อย ๆ เพิ่มมากขึ้น เมื่อคลำเต้านมจะแข็งตึง กดจะรู้สึกเจ็บและปวดไปทั่วบริเวณเต้านม
เต้านมร้อน บวมแดง ปวดศีรษะ อ่อนเพลีย บางครั้งอาจมีไข้สูงเกินกว่า 38 องศาเซลเซียส ซึ่งอาจมีท่อน้ำนมอุดตันร่วมด้วย
สาเหตุของเต้านมอักเสบ
ร่างกายผลิตน้ำนมได้มากกว่าปริมาณที่ลูกต้องการ และมีการระบายน้ำนมออกไม่สมดุลกับปริมาณน้ำนมที่ร่างกายสร้าง
ลูกดูดน้ำนมออกไม่เกลี้ยงเต้า ทำให้มีน้ำนมค้างในเต้านม
แม่ให้ลูกดูดนมไม่ถูกวิธี ทำให้การระบายน้ำนมไม่ดีเท่าที่ควร
ท่อน้ำนมอุดตัน
หัวนมแห้ง แตก และมีเชื้อโรคเข้าไปในเต้านมก่อให้เกิดการอักเสบและติดเชื้อขึ้น
วิธีการแก้ไข
อย่าหยุดให้นมลูกแม้ว่าคุณอาจรู้สึกเจ็บปวดมาก เพราะการให้นมลูกบ่อยๆจะช่วยให้อาการดีเร็วขึ้น
ให้ลูกดูดจากเต้าที่มีปัญหาก่อน จะทำให้น้ำนมระบายออกได้มาก
ให้ลูกดูดนมบ่อยอย่างน้อย 8-12 ครั้ง / วัน และดูดนานอย่างน้อยข้างละ 15-20 นาที
จัดท่าให้ลูกดูดนมให้ถูกต้อง และจัดให้คางลูกชี้ไปบริเวณที่เป็นก้อน เพื่อให้ลิ้นของลูกช่วยรีดน้ำนมจากส่วนที่เป็นก้อนออกได้ดีขึ้น
จัดให้ลูกดูดนมในท่าต่างๆกันในแต่ละมื้อ เพื่อระบายน้ำนมจากส่วนต่างๆของเต้านม
นวดเต้านมเบาๆ ขณะลูกดูดนม โดยนวดเหนือบริเวณที่อุดตัน ไล่ลงไปถึงหัวนม เพื่อดันให้ก้อนที่อุดตันหลุดออก
หลังให้นมลูกประคบเย็น เพื่อลดอาการปวดและบวมของเต้านม ถ้าปวดมากกินยาแก้ปวดได้ เช่น พาราเซตามอล
เลือกยกทรงที่ช่วยพยุงเต้านมได้ดี ไม่หลวมหรือรัดแน่นเกินไป
ถ้าอาการไม่ดีขึ้นภายใน 24 ชั่วโมง ควรพบแพทย์หรือปรึกษาคลินิกนมแม่