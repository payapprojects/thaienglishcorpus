เมื่อมีอาการปวดหลัง นั่นเป็นสัญญาณว่ากระดูกสันหลังของคุณเริ่มมีปัญหาแล้วล่ะ 
สิ่งที่ควรทำเป็นอย่างแรกคือการปรับเปลี่ยนพฤติกรรม ตั้งแต่การนั่ง ยืน เดิน รวมถึงการนอน
ให้อยู่ในท่าที่ไม่ทำให้กระดูกสันหลังเกิดการผิดรูป
หรือส่วนใดส่วนหนึ่งรับน้ำหนักมากเกินไป... 
และอีกสิ่งที่ไม่ควรมองข้าม คือการออกกำลังกายเพื่อให้กล้ามเนื้อหลังแข็งแรง
การออกกำลังกายแบบไอโซเมตริก (Isometric Exercise) คืออะไร
คือการออกกำลังกายแบบเกร็งกล้ามเนื้อ ที่เหมาะกับผู้ป่วยที่มีอาการปวดหลัง
โดยการเกร็งกล้ามเนื้อมัดใดมัดหนึ่งสักครู่โดยออกแรงเต็มที่ในระยะเวลาสั้นๆ
มีการเกร็งหรือตึงตัว (Tension) ของกล้ามเนื้อเพื่อต้านกับแรงต้านทาน แล้วคลายสลับกัน โดยไม่มีการเคลื่อนไหวอวัยวะต่างๆ  เช่น การดันกำแพง การออกแรงบีบวัตถุ หรือออกแรงดึงเก้าอี้ตัวที่เรานั่งอยู่ อาจเรียกได้ว่าเป็นการใช้แรงตัวเองต่อสู้กับตัวเองก็ได้
เพิ่มความแข็งแรงได้ แค่นั่งอยู่กับที่
อย่างที่บอกว่าการออกกำลังกายชนิดนี้ไม่มีการเคลื่อนไหวร่างกายมากนัก ท่าออกกำลังกายจึงทำได้ไม่ยาก เช่น ออกแรงดันผนังกำแพง ออกแรงบีบวัตถุ กำหมัด หรือออกแรงยกเก้าอี้ตัวที่เรานั่งอยู่ 
ทำวันละ 5 ครั้ง ครั้งละ 5-10 วินาที และพยายามไม่กลั้นหายใจ 
หากทำเป็นประจำจะช่วยให้กล้ามเนื้อแข็งแรงขึ้นได้ทั่วร่างกายตามท่าที่บริหาร เช่น ท่าที่ใช้ฝ่ามือต้านกับใบหน้า แรงจะเกิดที่คอ ซึ่งเท่ากับว่าเราได้บริหารคอ เป็นต้น
คนที่พักฟื้นจากการบาดเจ็บ ก็สามารถออกกำลังกายชนิดนี้ได้
นอกจากจะเหมาะกับคนที่ไม่ค่อยมีเวลา หรือคนที่มีพื้นที่ออกกำลังกายไม่มาก
ยังใช้เวลาในการออกกำลังกายน้อย สามารถทำที่ไหนก็ได้ 
รวมถึงเหมาะกับนักกีฬาที่กำลังพักฟื้นจากการบาดเจ็บ หรือคนที่ไม่สามารถเคลื่อนไหวอวัยวะบางส่วนได้เต็มที่ รวมถึงคนที่มีอาการบาดเจ็บบริเวณข้อต่อ หรือผู้มีปัญหาด้านการเคลื่อนไหวร่างกายด้วย
แต่ผู้ป่วยโรคหัวใจและความดันโลหิตสูงไม่ควรออกกำลังกายชนิดนี้ เพราะการเกร็งกล้ามเนื้อจะทำให้หัวใจทำงานหนักพร้อมกับความดันโลหิตที่สูงขึ้น ซึ่งอาจทำให้เกิดอันตรายได้
