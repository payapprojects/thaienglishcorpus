เครนไฟฟ้าเหนือศีรษะเป็นอุปกรณ์ขนถ่ายวัสดุที่มีบทบาทอย่างมากในงานอุตสาหกรรม
ใช้เคลื่อนย้ายวัตถุสิ่งของที่มีน้ำหนักในเวลาที่แตกต่างกันทั้งระยะเวลาในการทำงานภายในหนึ่งวันและช่วงเวลาของการเคลือนย้ายวัตถุสิ่งของอย่างต่อเนื่องในแต่ละครั้งของการทำงาน 
ด้วยการทำงานในเวลาที่มีความหลากหลายบนพื้นฐานของความต้องการที่แตกต่างกันไปในแต่ละกลุ่มอุตสาหกรรม 
ดังนั้นแล้วจึงมีการแบ่งเครนไฟฟ้าเหนือศีรษะออกเป็นกลุ่มศักยภาพการทำงาน 
การแบ่งกลุ่มจะเน้นไปที่ศักยภาพการทำงานของรอกไฟฟ้าเป็นสำคัญเพราะเป็นอุปกรณ์หลักที่ใช้ในการยกวัตถุสิ่งของ 
โดยทั่วไปมาตรฐานสากลที่เป็นที่ยอมรับกันทั่วโลกในการแบ่งศักยภาพการใช้งานของงานรอกไฟฟ้านั้น มาตรฐานของสมาคมขนถ่ายวัสดุแห่งสหภาพยุโรป หรือที่เรารู้จักกันในนามของ FEM (European Federation of Materials Handling) 
เป็นที่ยอมรับกันอย่างกว้างขวางโดยเฉพาะอย่างยิ่งประเทศอุตสาหกรรมในกลุ่มสหภาพยุโรป 
มาตรฐานนี้ในเบื้องต้นแบ่งรอกออกเป็น 4 กลุ่มประเภทดังนี้ คือ รอกประเภทที่ใช้งานเบา รอกประเภทที่ใช้งานปานกลาง รอกประเภทที่ใช้งานหนัก และรอกประเภทที่ใช้งานหนักมาก ตามลำดับ 
การแบ่งประเภทของรอกจะแบ่งตามความถี่บ่อยของการใช้งานในช่วงเวลาการทำงานและความหนักเบาของภาระที่ยกซึ่งประเมินได้จากสัดส่วนของน้ำหนักที่ยกจริงต่อน้ำหนักของรอกที่สามารถยกได้ในช่วงเวลาการทำงานของแต่ละกลุ่มอุตสาหกรรมที่แตกต่างกันไป