เราไม่ได้พูดถึงอาชีพที่เสี่ยงอันตรายอย่างพนักงานเช็ดกระจกบนตึกสูงหรือสตันท์แมนที่ต้องเข้าฉากแอคชั่นเป็นประจำ แต่หมายถึงอาชีพธรรมดาๆ ต่างหาก
มาดูกันว่ามีอาชีพใดบ้าง และพฤติกรรมแบบไหนที่เสี่ยงทำกระดูกสันหลังพัง
กราฟิกดีไซเนอร์  รวมถึงอาชีพที่ต้องนั่งทำงานหน้าคอมเป็นเวลานานอย่างนักออกแบบ นักเขียน และชาวออฟฟิศทั้งหลาย
จะยิ่งเป็นการทำร้ายกระดูกสันหลังเมื่อนั่งในท่าที่ไม่เหมาะสม เช่น นั่งหลังค่อม นั่งไขว่ห้าง
เมื่อลุกจากเก้าอี้กระดูกสันหลังจะถูกทำให้ตรงในทันทีจึงทำให้เกิดการเสียดทานขึ้น
ร่างกายจึงสร้างกระดูกงอกออกมาจากข้อต่อเพื่อชดเชยความเสียหายที่เกิดขึ้น 
แต่ในบางครั้งกระดูกที่งอกขึ้นมานั้นมีขนาดใหญ่เกินไปจนเบียดกับเส้นประสาทและไขสันหลังทำให้เกิดอาการปวด
พนักงานต้อนรับบนเครื่องบิน  โดยเฉพาะพนักงานสาวๆ ที่ต้องใส่รองเท้าส้นสูงเพื่อให้มีบุคลิกภาพที่ดีแล้ว การนั่ง เดิน หรือยืนนานๆ เพื่อทรงตัวบนเครื่องบินก็อาจส่งผลเสีย
โดยอาการที่พบได้บ่อยคืออาการปวดหลัง จากการก้มๆ เงยๆ คอยยกกระเป๋าช่วยผู้โดยสาร และการออกแรงยกของหนักๆ ก็จะมีอาการปวดกล้ามเนื้อบ่าและคอได้เช่นกัน
ผู้ให้บริการตามห้างร้านต่างๆ  เช่นพนักงานในห้างสรรพสินค้าที่ต้องยืนนานๆ เพื่อให้บริการลูกค้า หรือจะเป็นพนักงานต้อนรับในโรงแรมที่ต้องยืนนานๆ โดยเฉพาะการยืนผิดท่าที่ทำให้กระดูกสันหลังโค้งงอ จะทำให้เกิดแรงกดบนหมอนรองกระดูกและข้อต่อของกระดูกสันหลัง และเสียความยืดหยุ่นไป โดยจะเสื่อมสภาพเมื่ออายุมากขึ้น
ออร์แกไนเซอร์  ที่ต้องจัดงานอีเวนต์หรือกิจกรรมต่างๆ ซึ่งต้องยกของหนัก โดยการยกของหนักเป็นประจำ ก้มๆ เงยๆ บ่อย 
โดยเฉพาะการยกแบบผิดท่าและยกของที่มีน้ำหนักมากเกินไป จะเป็นการทำร้ายกระดูกสันหลังโดยไม่รู้ตัว
นักกีฬา  แม้ร่างกายของนักกีฬาจะมีความแข็งแรง แต่กระดูกสันหลังก็อาจได้รับอันตรายจากอุบัติเหตุที่เกิดจากการเล่นกีฬา และออกกำลังกายหักโหมเกินไปได้เหมือนกันนะ
ทั้งนี้ เพื่อเลี่ยงอันตรายที่อาจเกิดกับกระดูกสันหลัง นอกจากการทำกิจวัตรประจำวันอย่างระมัดระวังแล้ว ควรออกกำลังกายเพื่อให้กล้ามเนื้อช่วยพยุงกระดูกสันหลัง และควบคุมน้ำหนักให้อยู่ในเกณฑ์มาตรฐาน โอกาสที่จะเป็นโรคกระดูกสันหลังก็จะน้อยลง

