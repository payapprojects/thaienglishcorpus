การเกิดโรคระบาดเป็นปัญหาสำคัญอย่างหนึ่งในสังคมไทย การเกิดขึ้นของโรคระบาดนำมาซึ่งการสูญเสียของพลเมือง 
แต่เนื่องจากผู้นำในสมัยก่อนมิได้มีความรู้เกี่ยวกับสาเหตุของการเกิดโรค จึงทำให้ไม่สามารถจะป้องกันการเกิดของโรคระบาดได้ 
การเรียนรู้ในวิทยาการตะวันตกของชนชั้นนำไทย ได้เริ่มมาตั้งแต่ปลายรัชสมัยของพระบาทสมเด็จพระนั่งเกล้าเจ้าอยู่หัว จากการเดินทางเข้ามาของมิชชันนารีโปรแตสแตนท์ มาถึงในรัชสมัยพระบาทสมเด็จพระจุลจอมเกล้าเจ้าอยู่นี้ วิทยาการตะวันตกได้ปรากฎชัดเจนในสังคมไทยแล้ว โดยที่พระองค์ และชนชั้นนำบางส่วนได้เรียนรู้ในวิทยาการตะวันตกเหล่านี้ และส่วนหนึ่งของวิทยาการที่เข้ามาคือ ความรู้เกี่ยวกับการแพทย์แผนตะวันตกซึ่งนำความรู้เกี่ยวกับการเกิดโรคว่า เกิดจากสิ่งมีชีวิตเล็ก ๆ ซึ่งมองด้วยตาเปล่าไม่เห็น มิใช่เกิดจากผลกรรมหรืออำนาจลึกลับต่าง ๆ 
จากการที่ล่วงรู้ถึงสาเหตุของการเกิดโรค จึงนำไปสู่การพยายามทำวิธีการป้องมิให้เกิดโรคระบาดขึ้น เมื่อประกอบกับการเปลี่ยนแนวความคิดที่ให้ความสำคัญกับพลเมืองมากขึ้นในฐานะกำลังของประเทศ ทำให้รัฐมีนโยบายในการป้องกันการสูญเสียพลเมืองจากการระบาดของโรค 
อันนำไปสู่ความพยายามในการป้องกันการเกิดโรค ทั้งการออกพระราชบัญญัติต่างๆการตั้งด่านกักโรค ตลอดจนการรักษาพยาบาล 
ความสำเร็จที่เกิดขึ้นจากการพยายามของรัฐในช่วงนั้น แม้จะมิได้เห็นได้อย่างชัดเจนนัก แต่ก็นับได้ว่าเป็นการวางรากฐานต่อการพัฒนาการป้องกันโรค และการสาธารณสุขแผนใหม่ในสังคมไทย