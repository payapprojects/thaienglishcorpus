อย่าเพิ่งตกใจ ถ้าคุณเป็นคนหนึ่งที่กำลังจะต้องเข้าห้องผ่าตัดเพื่อเคลียนิ่วในถุงน้ำดีในเร็ววัน เพราะเรามีวิธีการเตรียมตัวดีๆ จากผู้เชี่ยวชาญมาฝาก รับรองเลยว่า แค่ทำตามนี้ ก็อุ่นใจได้ชัวร์ และเพื่อให้เข้าใจได้ง่าย
เราจะแบ่งการเตรียมตัวออกเป็น 3 ช่วงด้วยกัน คือ ก่อนผ่าตัด หลังผ่าตัด และเมื่อกลับไปอยู่ที่บ้านแล้ว
ช่วงที่ 1 : การเตรียมตัวก่อนผ่าตัด
คุณหมอบอกว่าช่วงนี้ควรให้งดน้ำและอาหารอย่างน้อย 6-8 ชั่วโมงก่อนเข้ารับการผ่าตัด รวมถึงงดการดื่มแอลกอฮอล์ และสูบบุหรี่อย่างน้อย 48 ชั่วโมง
และหากผู้ป่วยมีโรคประจำตัวที่ต้องรับประทานยาเป็นประจำ ก็ให้นำยานั้นมาที่โรงพยาบาลด้วย
อย่าลืมแจ้งให้แพทย์และพยาบาลที่จะทำการผ่าตัดทราบเพื่อทางแพทย์จะได้วินิจฉัยว่าจะต้องทานยาหรืองดยานั้นๆ ก่อนการผ่าตัดหรือไม่
เรื่องของการพักผ่อนก็สำคัญ
คุณหมอแนะนำให้พักผ่อนให้เพียงพออย่างน้อย 6-8 ชั่วโมงก่อนวันมาผ่าตัด และควรทำความสะอาดร่างกายให้เรียบร้อย
ส่วนใครที่ทาเล็บหรือแต่งหน้าก็ควรทำความสะอาด ล้างให้เรียบร้อยก่อนมาผ่าตัด และในกรณีที่ผู้ป่วยนั้นมีอายุต่ำกว่า 20 ปี จำเป็นต้องมีผู้ปกครองมาด้วย
ช่วงที่ 2 : การปฏิบัติตัวหลังการผ่าตัด
หลังผ่าตัดแบบส่องกล้อง ผู้ป่วยจะมีแผลผ่าตัดที่หน้าท้องเป็นจุด ประมาณ 3-4 จุด ซึ่งเป็นเรื่องปกติ ไม่ต้องตกใจ เพราะการผ่าตัดแบบเปิดจะทิ้งรอยแผลที่ใหญ่กว่านี้หลายเท่าแน่นอน
หลายคนสงสัยเรื่องอาหารการกิน แพทย์อาจมีการให้งดน้ำและอาหารหลังออกจากห้องผ่าตัด แต่ในบางรายก็อาจอนุญาตให้ทานอาหารหลังผ่าตัดได้เลยทันที จะต้องแล้วแต่กรณีไปซึ่งแพทย์จะเป็นผู้ให้คำแนะนำ
ทั้งนี้ควรจัดให้ผู้ป่วยนอนในท่าหัวสูงซักระยะก่อน เพื่อช่วยลดอาการตึงของแผล
และหลังจากที่รู้สึกตัวดีแล้ว อาจเริ่มทำการออกกำลังกายบนเตียงได้ แต่ขณะเคลื่อนไหวควรใช้มือประคองแผลทุกครั้งเพื่อลดภาวะตึงเครียดกล้ามเนื้อและลดความสั่นสะเทือนของแผล
ช่วงที่ 3 : การดูแลตัวเองเมื่อกลับบ้าน
ในช่วงระยะแรกหลังการผ่าตัดแพทย์จะแนะนำให้ผู้ป่วยงดอาหารที่มีไขมันสูง รวมถึงการพักผ่อนและออกกำลังกายที่เหมาะสม สำหรับคนที่เป็นห่วงว่าอยากจะกลับไปทำงานเร็วๆ
คุณหมอก็แนะนำว่าปกติแล้ว สามารถกลับไปทำงานได้หลังจากผ่าตัดแล้วหนึ่งอาทิตย์ ซึ่งต้องทานยาตามแพทย์สั่งอย่างเคร่งครัด เรื่องของการทำแผลก็สำคัญ
ควรไปทำความสะอาดที่โรงพยาบาลหรือคลินิกที่ได้มาตรฐาน เพราะหากแผลติดเชื้อขึ้นมาจะกลายเป็นเรื่องใหญ่ 
แต่ถ้าในกรณีที่ใช้พลาสเตอร์กันน้ำปิดแผลก็สามารถอาบน้ำได้ตามปกติ โดยไม่ต้องทำแผล ยกเว้นว่าจะมีเลือดออกที่แผล
และที่สำคัญอย่าลืมไปตรวจเพื่อติดตามผลตามนัดให้ตรงเวลา
เห็นมั๊ยว่า การเตรียมตัวและดูแลตัวเองไม่ว่าจะเป็นก่อนและหลังผ่าตัดหรือแม้แต่หลังจากที่กลับมาพักที่บ้านแล้ว ก็ไม่ใช่เรื่องยากเลย เพียงแต่ผู้ป่วยและคนใกล้ชิดควรใส่ใจและให้ความสำคัญกับการดูแลตัวเองรวมถึงแผลผ่าตัดให้มากเพื่อให้ผลการผ่าตัดนั้นออกมามีประสิทธิภาพมากที่สุดนั่นเอง

