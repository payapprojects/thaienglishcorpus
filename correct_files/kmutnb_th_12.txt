ผลความเข้มสนามไฟฟ้าที่มีต่อคุณภาพของชานมในกระบวนการยับยั้งเชื้อจุลินทรีย์ ด้วยสนามไฟฟ้าแบบพัลส์
โครงการวิจัยนี้มีวัตถุประสงค์เพื่อศึกษาผลของความเข้มสนามไฟฟ้าและคุณภาพของชานมหลังผ่านการยับยั้งเชื้อจุลินทรีย์ด้วยสนามไฟฟ้าแบบพัลส์ 
ทำการทดลองโดยการยับยั้งเชื้อ E.coli ในชานมด้วยสนามไฟฟ้าแบบพัลส์นำผลการทดลองมาเปรียบเทียบกับการยับยั้งเชื้อแบบพาสเจอร์ไรซ์และตรวจวิเคราะห์คุณภาพทางด้านกายภาพคือ สี ความหนืด และการทดสอบทางด้านประสาทสัมผัสด้านเคมีคือ ความเป็นกรด−ด่าง (pH) ปริมาณของแข็งที่ละลายได้ทั้งหมดปริมาณ ไขมัน โปรตีน และด้านชีวภาพ คือการลดลงของเชื้อ E.coli 
จากผลการทดลองพบว่า การใช้สนามไฟฟ้าแบบพัลส์ที่ความเข้มสนามไฟฟ้า 20 กิโลโวลต์ต่อเซนติเมตร และจำนวนพัลส์ 1,250 พัลส์ 
เป็นการยับยั้งเชื้อที่เหมาะสมและสามารถยับยั้งเชื้อ E.coli ได้ 5 Log Reduction 
ซึ่งเป็นการยับยั้งเชื้อในระดับความเชื่อมั่นและจากการวิเคราะห์คุณภาพทางด้านกายภาพคือ ความหนืดและสีพบว่าการยับยั้งเชื้อทั้ง 2 แบบมีคุณภาพทางด้านกายภาพใกล้เคียงกัน 
และการวิเคราะห์ทางด้านเคมีคือ ค่าความเป็นกรด−ด่าง ปริมาณของแข็งที่ละลายได้ทั้งหมด ปริมาณไขมันและปริมาณโปรตีนพบว่าปริมาณไขมันในชานมเย็นที่ผ่านการยับยั้งเชื้อด้วยการพาสเจอร์ไรซ์มีมากกว่าชานมที่ผ่านการยับยั้งเชื้อด้วยสนามไฟฟ้าแบบพัลส์ ส่วนปริมาณโปรตีนพบว่าการยับยั้งเชื้อทั้ง 2 วิธีมีปริมาณโปรตีนใกล้เคียงกัน และวิเคราะห์ผลความชอบโดยรวมพบว่าชานมที่ผ่านกระบวนยับยั้งเชื้อด้วยสนามไฟฟ้าแบบพัลส์มีความชอบโดยรวมมากกว่าชานมที่ผ่านกระบวนการยับยั้งเชื้อด้วยการพาสเจอร์ไรซ์