แบบจำลองพื้นที่เสี่ยงอุทกภัย เป็นหนึ่งในเครื่องมือที่ใช้ในการวางแผนดำเนินการจัดการอุทกภัย งานวิจัยนี้จึงมีวัตถุประสงค์เพื่อสร้างแบบจำลองพื้นที่เสี่ยงอุทกภัยของพื้นที่ลุ่มน้ำคลองหลังสวน ภาคใต้ ประเทศไทย 
ด้วยการประยุกต์ใช้ระบบสารสนเทศภูมิศาสตร์ ร่วมกับการวิเคราะห์ด้วยวิธีอัตราส่วนความถี่ 
ซึ่งเป็นหนึ่งในวิธีเชิงสถิติที่นิยมใช้ในการวิเคราะห์เพื่อสร้างแบบจำลองพื้นที่เสี่ยงภัย 
โดยการสร้างแบบจำลองจะทำการวิเคราห์ปัจจัยเชิงพื้นที่ที่มีอิทธิพลต่อการเกิดอุทกภัยจำนวน 8 ปัจจัย ประกอบด้วย ปริมาณน้ำฝนรายปี (เฉลี่ย 30 ปี) ความหนาแน่นของเส้นทางคมนาคมทางถนน องศาความลาดชันความสูงจากระดับน้ำทะเล ความหนาแน่นของเส้นทางน้ำ การใช้ที่ดิน ความสามารถในการระบายน้ำของดิน และระยะห่างจากเส้นทางน้ำร่วมกับข้อมูลตำแหน่งอุทกภัยในอดีตจำนวน 116 ตำแหน่ง (ร้อยละ 70) โดยมีการประเมินประสิทธิภาพของแบบจำลองด้วยการใช้ข้อมูลตำแหน่งอุทกภัยในอดีตจำนวน 50 ตำแหน่ง (ร้อยละ 30) ร่วมกับการวิเคราะห์ด้วยวิธีพื้นที่ใต้กราฟ 
ผลจากการศึกษาพบว่า พื้นที่ส่วนใหญ่เป็นพื้นที่เสี่ยงอุทกภัยระดับมาก (ร้อยละ 47.78) ขณะที่พื้นที่ส่วนน้อยที่สุดเป็นพื้นที่เสี่ยงอุทกภัยในระดับสูงมาก (ร้อยละ 7.39)
ในทางตรงกันข้ามพื้นที่เสี่ยงอุทกภัยระดับสูงมากกลับเป็นแหล่งที่ตั้งของประชากรหนาแน่นที่สุด (จำนวน 76 หมู่บ้าน) ขณะที่พื้นที่เสี่ยงอุทกภัยในระดับต่ำเป็นแหล่งที่ตั้งของประชากรเบาบางที่สุด (จำนวน 2 หมู่บ้าน) 
ทั้งนี้การประเมินประสิทธิภาพของแบบจำลองได้แสดงให้เห็นว่า แบบจำลองมีประสิทธิภาพอยู่ในระดับสูง 
(ค่าอัตราความสำเร็จของการทำนาย ร้อยละ 88.98 และค่าอัตราการทำนายหรือความถูกต้องของแบบจำลอง ร้อยละ 84.98 ตามลำดับ) 
จึงเป็นสิ่งที่ยืนยันได้ว่า แบบจำลองพื้นที่เสี่ยงอุทกภัยในงานวิจัยนี้สามารถนำไปใช้สำหรับสนับสนุนการวางแผนจัดการอุทกภัยของหน่วยงานและองค์กรที่เกี่ยวข้องในพื้นที่ลุ่มน้ำคลองหลังสวนได้ โดยเฉพาะอย่างยิ่ง หน่วยงาน และองค์กรระดับท้องถิ่นในเขตพื้นที่เสี่ยงอุทกภัยระดับสูงและสูงมาก ซึ่งอยู่ในระดับที่อันตราย และมีการตั้งถิ่นฐานของประชากรอย่างหนาแน่น ได้แก่ ตำบลหาดยาย ตำบลวังตะกอ ตำบลพ้อแดง ตำบลนาพญา และตำบลบ้านควน อำเภอหลังสวน จังหวัดชุมพร