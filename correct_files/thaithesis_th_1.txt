วิทยานิพนธ์นี้มุ่งที่จะศึกษาความเปลี่ยนแปลงทางสังคมและเศรษฐกิจของเมืองเพชบุรีในช่วงสมัยแห่งการปรับปรุงประเทศเป็นแบบตะวันตก (ระหว่าง พ.ศ. 2400-2460) 
ผลการศึกษาพบว่าความพร้อมของเมืองเพชรบุรีซึ่งมีรากฐานสืบเนื่องมาจากสมัยอยุธยาและรัตนโกสินทร์ตอนต้นล้วนเป็นพื้นฐานเบื้องต้นของความเปลี่ยนแปลงในเมืองนี้ในเวลาต่อมา ปัจจัยสำคัญที่ทำให้เกิดความเปลี่ยนแปลงแบ่งได้เป็น 2 ประเภท 
คือปัจจัยภายนอกและปัจจัยภายในเมืองเพชรบุรี ความสนใจของชนชั้นผู้นำในสังคมไทยที่มีต่อเมืองเพชรบุรีทั้งพระบาทสมเด็จพระจอมเกล้าเจ้าอยู่หัว 
พระบาทสมเด็จพระจุลจอมเกล้าเจ้าอยู่หัวชนชั้นผู้นำก้าวหน้าตระกลูบุนนาค และมิชชันนารี อเมริกันรวมไปถึงค่านิยมในการพักผ่อนตากอากาศแบบใหม่ 
ล้วนเป็นปัจจัยภายนอกที่ทำให้กลุ่มชนชั้นนำจากกรุงเทพฯ เคลื่อนย้ายลงมาสร้าง วัด วัง สะพาน ถนน และจัดระเบียบของชุมชนสองฝั่งน้ำเพชรบุรีใหม่ 
ทั้งนี้โดยมีความพร้อมของเมืองเพชรบุรี อันได้แก่ เส้นทางคมนาคมทางน้ำที่สะดวกขึ้น ความพร้อมด้านกำลังคนอันเป็นรากฐานสำคัญในการผลิตและระบบเศรษฐกิจซึ่งคลี่ลคลายจากแบบเก่าสู่แบบใหม่ 
เป็นปัจจัยภายในที่เอื้อให้เมืองเพชรบุรีมีความเปลี่ยนแปลงอย่างต่อเนื่องทั้งด้านสังคมและเศรษฐกิจมาตั้งแต่ พ.ศ. 2400 ความเปลี่ยนแปลงดังกล่าวปรากฎชัดเจน ทั้งในลักษณะทางกายภาพของเมืองในฐานะแหล่งท่องเที่ยวตากอากาศ ในระเบียบโครงสร้างของสังคมใหม่ การรับวิทยาการแบบตะวันตกและในภาวะเศรษฐกิจแบบใหม่ 
อย่างไรก็ตาม เมื่อพระบาทสมเด็จพระมงกุฎเกล้าเจ้าอยู่หัวทางสร้างพระตำหนักที่ประทับที่ชายทะเล ตำบลบางทะลุนอกตัวเมืองเพชรบุรีใน พ.ศ. 2460 พื้นที่ตลอดแนวชายฝั่งทะเลเพชรบุรี-หัวหิน ได้รับความสนใจมากขึ้นในฐานะแหล่งท่องเที่ยวแห่งใหม่ และทางรถไฟสายใต้ที่ผ่านหมู่บ้านหัวหินได้พาผู้คนจากกรุงเทพฯ ลงสู่ชายฝั่งทะเลมากขึ้น 
การเติบโตของตัวเมืองเพชรบุรีที่ต่อเนื่องมา 60 ปี จึงชลอตัวลง