บริการสาธารณสุขเป็นบริการพื้นฐานที่รัฐเป็นผู้ดำเนินการ เพื่อคุณภาพชีวิตและสุขภาพที่ดีของประชาชน 
ซึ่งในปัจจุบันมีนโยบายในการดำเนินการที่สำคัญคือ การปรับปรุงคุณภาพและประสิทธิภาพของสถานบริการทุกระดับ 
โดยเฉพาะสถานบริการระดับล่างให้สามารถรักษาผู้ป่วยที่พบบ่อย และโรคฉุกเฉินเพื่อลดความแออัดของโรงพยาบาลขนาดใหญ่ในเมือง 
จากนโยบายดังกล่าว เมื่อพิจารณาในส่วนของสถานบริการระดับล่างคือ สถานีอนามัย 
จากการศึกษาในเขตอำเภอเมืองสุพรรณบุรี พบว่าประชาชนส่วนใหญ่นิยมไปใช้บริการสถานีอนามัย 
ทั้งนี้มีปัจจัยที่เป็นเงื่อนไขของการไปใช้บริการได้แก่ ปัจจัยด้านสถานบริการ และปัจจัยด้านผู้ใช้บริการ
สำหรับปัญหาในการดำเนินงานของสถานีอนามัยในปัจจุบันที่พบคือ การขาดการยอมรับและศรัทธาในบริการ การกระจายตัวของสถานบริการที่ไม่เหมาะสม ตลอดจนการข้ามเขตการใช้บริการ
ปัญหาดังกล่าวถือว่าได้เป็นปัญหาในเรื่องคุณภาพการบริการและการจัดตั้งสถานบริการที่ไม่เหมาะสม 
ดังนั้นแนวทางการปรับปรุงระบบการให้บริการสาธารณสุขในที่นี้จึงมุ่งแก้ไขปัญหาดังกล่าว โดยการปรับปรุงคุณภาพบริการในระดับสถานีอนามัยโดยเน้นงานรักษาพยาบาล ตลอดจนการคำนึงถึงประชาชนผู้ใช้บริการเพื่อนำมาปรับปรุงบริการได้เหมาะสม 
ในการจัดระบบการบริการตลอดจนกรณีที่จะมีการจัดตั้งสถานบริการเพิ่มขึ้น ควรพิจารณาความเหมาะสมของพื้นที่โดยมีเกณฑ์ในการพิจารณา คือ 
จำนวนประชากร รัศมีบริการความสะดวกในการเข้าถึงสถานบริการ ความเป็นศูนย์กลางของพื้นที่ สภาพการให้บริการและการใช้บริการที่เป็นจริง
ทั้งนี้ควรพิจารณาทุกหลักเกณฑ์ควบคู่กันไป 
สิ่งสำคัญที่ควรคำนึงถึง คือ การเพิ่มจำนวนสถานบริการอาจไม่จำเป็นซึ่งการจัดบริการเพื่อให้ประชาชนเข้าถึงบริการ สามารถกระทำได้โดยการเพิ่มคุณภาพของการบริการ
จากแนวทางดังกล่าวจะทำให้สามารถปรับปรุงระบบบริการสาธารณสุขโดยเฉพาะระดับสถานีอนามัยได้อย่างมีประสิทธิภาพ และตอบสนองต่อนโยบายการดำเนินงานพัฒนาสาธารณสุขในปัจจุบัน