มุมมองวิศวกรรมซอฟต์แวร์ต่อการเรียนรู้ด้วยเกมดิจิทัลสำหรับการศึกษาประเทศไทย 4.0
ในปัจจุบันเกิดการตื่นตัวและปรับตัวทางสังคม เศรษฐกิจ และการศึกษา เนื่องจากเทคโนโลยีที่มีการพัฒนาอย่างรวดเร็ว
เกมเป็นผลผลิตในยุคดิจิทัลที่ผู้คนทุกเพศทุกวัย และทุกระดับการศึกษา สามารถเข้าถึงได้ง่าย 
เกมจึงได้รับความสนใจอย่างกว้างขวาง 
ในทางกลับกันมีความวิตกกังวลว่าเกมอาจทำให้เกิดความรุนแรงเชิงพฤติกรรมรายบุคคล ซึ่งอาจจะส่งผลกระทบต่อสังคม 
บทความวิชาการฉบับนี้ได้ทำการสำรวจงานวิจัยที่เกี่ยวข้องกับการใช้เกมในการเรียนการสอนในประเทศไทย
และนำเสนอกระบวนการวิศวกรรมซอฟต์แวร์ที่จำเป็นในการพัฒนาเกมการเรียนรู้ที่มีคุณภาพ 
โดยตระหนักว่าเกมเป็นสื่อประเภทหนึ่งที่สามารถนำมาใช้เป็นเครื่องมือในการเรียนการสอนทั้งในชั้นเรียนและนอกชั้นเรียนได้ 
ซึ่งในการพัฒนาเกมจะต้องคำนึงถึงหลักการวิศวกรรมซอฟต์แวร์ร่วมกับวัตถุประสงค์ในการเรียนรู้ทางด้านการศึกษา 
ผู้เขียนหวังว่าบทความนี้จะแนะนำให้ผู้ที่สนใจได้รับทราบถึงการเปลี่ยนแปลงทางด้านการศึกษาที่ใช้เกมเป็นเครื่องมือในการเรียนรู้เกิดความรู้ความเข้าใจ และเกิดทัศนคติที่ดีในการเปลี่ยนแปลงของโลกทางด้านการศึกษา เพื่อให้สามารถปรับตัวและสามารถใช้เทคโนโลยีกับการศึกษาได้อย่างเหมาะสมต่อไป