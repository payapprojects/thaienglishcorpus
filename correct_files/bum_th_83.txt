การผ่าตัดแบบดามเหล็กเชื่อมข้อกระดูก (ผ่าตัดเข้าทางด้านหน้า)
การผ่าตัดแบบดามเหล็กเชื่อมข้อกระดูกแบบผ่าตัดเข้าทางด้านหน้า (ALIF) คืออะไร
ALIF เป็นวิธีการผ่าตัดแบบแผลเล็กสำหรับรักษาผู้ป่วยที่มีอาการปวดหลังที่มีสาเหตุจากหมอนรองกระดูก
ซึ่งวิธีนี้จะเป็นการผ่าตัดเข้าทางด้านหน้าเพื่อดามเหล็กเชื่อมข้อกระดูกโดยไม่รบกวนหรือทำลายกล้ามเนื้อ เส้นประสาท และเส้นเลือด ซึ่งอาจส่งผลให้ผู้ป่วยมีอาการปวดหลังและปวดขาเพิ่มมากขึ้น
ขั้นตอนของการรักษาด้วยวิธี ALIF
หลังจากผู้ป่วยหลับ ศัลยแพทย์จะทำการเปิดแผลเล็กๆ บริเวณหน้าท้อง คล้ายกับการผ่าตัดทำคลอด
จากนั้นจึงทำการตัดหมอนรองกระดูกส่วนที่เสื่อมออก แล้วทำการยึดกระดูกเข้ากับกระดูกเทียมโดยการใช้สกรู กระดูกเทียมที่ใส่เข้าไปจะช่วยแก้ไขโพรงประสาทที่ตีบแคบ และช่วยแก้ไขการทรุดตัวของกระดูกสันหลังไปพร้อมกันด้วย
การผ่าตัดทั้งหมดนี้ใช้เวลาราว 2-3ชั่วโมง สำหรับการผ่าตัด 1-2ระดับ
เพราะเหตุใดจึงควรเข้ารับการรักษา
ภาวะหมอนรองกระดูกสันหลังเสื่อมและความไม่มั่นคงของกระดูกสันหลังทำให้เกิดอาการปวดบริเวณหลัง บั้นท้าย ขาหนีบ และสะโพกได้
การผ่าตัดด้วยวิธี ALIF นี้จะช่วยเสริมข้อกระดูกสันหลังให้มั่นคงโดยไม่ทำลายเนื้อเยื่อประสาทรอบๆ โดยมีผลสำเร็จของอัตราการเชื่อมข้อกระดูกสูง จึงช่วยบรรเทาอาการปวดหลังและอาการที่เกี่ยวข้องอื่นๆ ได้  
ข้อบ่งชี้ในการรักษาด้วยวิธี ALIF
อาการปวดหลังที่มีสาเหตุมาจากหมอนรองกระดูก (ระดับเดียวหรือหลายระดับ รวมถึงกระดูกสันหลังช่วง L5/S1)
กระดูกสันหลังเคลื่อน
ความไม่มั่นคงของกระดูกสันหลัง
โรคกระดูกสันหลังเสื่อม
ภาวะหมอนรองกระดูกสันหลังเสื่อม
ผู้ที่เคยได้รับการรักษาภาวะกระดูกไม่ติดด้วยวิธีการเชื่อมข้อกระดูกสันหลังแบบผ่าตัดจากทางด้านหลังแล้วแต่อาการไม่ดีขึ้น
ใช้ร่วมกับการผ่าตัดจากทางด้านหลังเพื่อเพิ่มผลของการเชื่อมกระดูก
ภาวะกระดูกสันหลังผิดรูป
ทางเลือกในการรักษา
การรักษาแบบประคับประคอง
การลดน้ำหนัก
การรับประทานยา
การออกกำลังกายบริเวณส่วนหลัง
การทำกายภาพบำบัดและการฟื้นฟูสมรรถภาพ
การบำบัดด้วยความร้อนและความเย็น
การฝังเข็ม
การรักษาด้วยคลื่นอัลตราซาวนด์
การใช้อุปกรณ์ดึงหลัง
การรักษาที่ไม่ใช่การผ่าตัด
การฉีดสเตียรอยด์เข้าโพรงกระดูกสันหลัง
การรักษาโดยใช้คลื่นความร้อน
การฉีดยาเข้าข้อต่อกระดูกสันหลัง
การรักษาโดยใช้คลื่นความถี่วิทยุ
ความเสี่ยงและภาวะแทรกซ้อนที่อาจเกิดขึ้น
การรักษาด้วยวิธี ALIF อาจมีความเสี่ยงเกิดขึ้นได้เช่นเดียวกับการผ่าตัดทั่วไป อาทิ
มีเลือดออก
รากประสาทถูกทำลาย ส่งผลให้เกิดอาการปวดขา อ่อนแรง หรือมีอาการผิดปกติของการขับถ่ายปัสสาวะและอุจจาระ
เกิดภาวะการหลั่งน้ำอสุจิย้อนทาง/ภาวะมีบุตรยากในเพศชาย
แผลติดเชื้อ
อาการแทรกซ้อนที่อาจเกิดขึ้นจากเครื่องมือที่ใช้ในการผ่าตัด
มีลิ่มเลือดอุดตันที่ขาและอาจมีลิ่มเลือดอุดตันบริเวณปอด