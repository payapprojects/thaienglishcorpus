ไม่ว่าคุณจะเลิกรับเคเบิลทีวีหรือแค่สตรีมวิดีโอวันหยุดของคุณ การเชื่อมต่อแล็ปท็อปเข้ากับทีวีนั้นทำได้ง่ายๆ ด้วยหนึ่งในสี่วิธีต่อไปนี้
ผู้คนหลายคนเลิกรับเคเบิลทีวี (หรือดาวเทียม) และเลือกที่จะดูรายการต่างๆ บน YouTube หรือเว็บไซต์ในอินเทอร์เน็ตอื่นๆ เพื่อความบันเทิงแทน ซึ่งมีค่าใช้จ่ายเพียงเล็กน้อยหรือไม่มีเลย 
อย่างไรก็ตาม พวกเขาก็ไม่ต้องการที่จะรับชมเนื้อหาผ่านหน้าจอเล็กๆ ของแล็ปท็อปและอุปกรณ์อื่นๆ ตลอดเวลา 
ทางออกน่ะเหรอ ก็ส่งเนื้อหาตรงจากแล็ปท็อปของคุณไปยังทีวีจอยักษ์ไงล่ะ 
ซึ่งมีวิธีมากมายที่คุณทำได้ และยังทำได้ง่ายกว่าที่คุณคิดไว้อีกด้วย
ต่อตรงจากสาย
วิธีที่ง่ายที่สุดในการเชื่อมต่อแล็ปท็อปเข้ากับทีวีก็คือ การเชื่อมต่อด้วยสายเคเบิลระหว่างอุปกรณ์ทั้งสอง 
แล็ปท็อปส่วนมากที่สร้างขึ้นในช่วง 5 ปีที่ผ่านจะมีพอร์ต HDMI (ย่อมาจาก “High-Definition Multimedia Interface”) 
โดยพอร์ต HDMI นั้นมีรูปร่างเหมือนพอร์ต USB ที่คุณใช้เสียบแฟลชไดรฟ์ เครื่องพิมพ์ และอุปกรณ์อื่นๆ แต่มีขนาดยาวกว่าและบางกว่า 
สาย HDMI ส่วนใหญ่มีราคาไม่แพง และเป็นพอร์ตที่มีอยู่บนทีวีทั่วไป 
ส่วนการเชื่อมต่ออุปกรณ์สองเครื่องนี้ก็ทำได้ง่ายๆ เหมือนกับต่อปลั๊กพ่วง
ตั้งค่าทีวีของคุณให้มีอินพุตที่ถูกต้องสำหรับ HDMI และแล็ปท็อปก็จะกำหนดค่าโดยอัตโนมัติเพื่อให้การตั้งค่าที่ดีที่สุด 
หากแล็ปท็อปของคุณไม่ฉายภาพบนโทรทัศน์โดยอัตโนมัติ ให้ไปที่เดสก์ท็อปของคุณ จากนั้นคลิกขวา และไปที่การตั้งค่าการแสดงผล > จอแสดงผล > ปรับความละเอียด ทั้งนี้คุณสามารถทำตามนี้ได้จากแผงควบคุม 
เลือกทีวีในกล่องดรอปดาวน์ที่ปรากฏขึ้น นอกจากนี้ 
คุณยังสามารถใช้ตัวเลือกเพื่อเลือกความละเอียดอื่นๆ ได้อีกด้วย 
ลองใช้เวอร์ชั่นที่แนะนำ แต่ถ้าเวอร์ชันนั้นไม่เป็นถูกใจคุณ คุณก็เลือกใช้การตั้งค่าอื่นๆ ได้ 
เลือกวิดีโอนี้เพื่อดูกระบวนการการเชื่อมต่อและติดตั้งที่ง่ายดาย
เชื่อมต่อสายกับแล็ปท็อปรุ่นเก่า
หากคุณใช้แล็ปท็อปรุ่นเก่าที่ไม่มีพอร์ต HDMI คุณอาจจะต้องใช้พอร์ต VGA 
ซึ่งไม่ใช่ชื่อองค์กรกอล์ฟมืออาชีพอย่างแน่นอน 
แต่เป็นพอร์ตอีกแบบหนึ่ง ที่มีรูปทรงคล้ายสี่เหลี่ยมผืนผ้าที่มีขา 15 ขาโดยแบ่งเป็นแถวละ 5 ขา ทั้งหมด 3 แถว 
สาย VGA จะให้สัญญาณเอาท์พุตสำหรับวิดีโอเท่านั้น ดังนั้นวิธีการนี้จะต้องใช้สายเคเบิลเพิ่มอีกสายหนึ่ง (เรียกว่าสาย 3.5 มม.) ซึ่งจะเสียบเข้ากับทีวีและพอร์ตหูฟังของแล็ปท็อป
ถึงแม้ว่าสาย HDMI และ VGA เป็นสาย 2 ประเภทที่พบได้บ่อยที่สุด แต่บางครั้งแล็ปท็อปหรือทีวีของคุณอาจจะต้องใช้สายประเภทอื่นเช่น DisplayPort (ซึ่งมีทั้งภาพและเสียง) หรือสายสัญญาณวิดีโอแบบคอมโพสิต (สายที่มีเฉพาะสัญญาณวิดีโอที่จำเป็นต้องใช้สายเพิ่มอีกสายหนึ่งเพื่อส่งสัญญาณเสียง) 
หากคุณไม่เข้าใจเกี่ยวพอร์ต คุณดูรูปภาพการเชื่อมต่อแบบทั่วไปได้ที่นี่
แน่นอนว่าคอมพิวเตอร์และทีวีของคุณอาจมีประเภทเชื่อมต่อที่ไม่เหมือนกัน 
ตัวอย่างเช่น ทีวีของคุณอาจรองรับการเชื่อมต่อ HDMI แต่คอมพิวเตอร์ของคุณมี DisplayPort 
แต่ไม่ต้องอารมณ์เสียแล้วหนีไปฟังวิทยุแทน 
เพราะคุณแค่ต้องซื้ออแดปเตอร์ ซึ่งเป็นอุปกรณ์ที่มีราคาไม่แพงและมีหัว DisplayPort หัว HDMI ที่ปลายแต่ละด้าน 
(มีอแดปเตอร์สำหรับการเชื่อมต่อแบบอื่นๆ ด้วยเช่นกัน) 
เชื่อมต่ออแดปเตอร์เข้ากับสายเคเบิลที่ถูกต้องที่ต่อเข้ากับแล็ปท็อป และเชื่อมต่ออีกด้านหนึ่งเข้ากับทีวีของคุณ
โดยอุปกรณ์ของคุณควรจะตรวจพบซึ่งกันและกันโดยอัตโนมัติเหมือนสาย HDMI แต่ในกรณีที่ตรวจไม่พบ ก็ให้ไปที่แผงควบคุมและทำการปรับการตั้งค่าเหมือนที่ทำกับสาย HDMI
สะท้อนหน้าจอไปที่ทีวี 
ระบบปฏิบัติการ Windows* 10 ที่ได้เปิดตัวไปในเดือนกรกฎาคม 2015 ช่วยให้คุณสะท้อนหน้าจอคอมพิวเตอร์ของคุณไปยังทีวี เครื่องเล่น Blu-ray* หรืออุปกรณ์อื่นๆ ที่เข้ากันได้กับมาตรฐาน Miracast* ซึ่งมีมาตั้งแต่ปี 2013 ได้ 
(Windows* 7 Windows* 8 และระบบปฏิบัติการรุ่นก่อนหน้าอื่นๆ ก็รองรับมาตรฐานดังกล่าวได้เช่นกัน) 
Miracast อาจเรียกได้ว่าเป็น “สัญญาณ HDMI ผ่าน Wi-Fi” เนื่องจากระบบนี้ทำงานเหมือนกับสาย HDMI โดยไม่ต้องใช้สายเคเบิลดังกล่าว ซึ่งก็คือ สะท้อนหน้าจอแล็ปท็อปไปยังทีวีที่ตั้งค่าการเชื่อมต่อไว้
วิธีการนี้จะต้องใช้อุปกรณ์ชิ้นเล็กๆ ที่เรียกว่า Miracast Dongle 
อุปกรณ์ชิ้นเล็กเหล่านี้มีรูปแบบที่แตกต่างกันไปโดยขึ้นอยู่กับผู้ผลิต แต่มีการทำงานที่เหมือนกันคือ Dongle จะเสียบเข้ากับพอร์ต HDMI บนแล็ปท็อปของคุณ ซึ่งจะทำให้แล็ปท็อป “ค้นพบ” อุปกรณ์อื่นๆ เช่น โทรทัศน์ของคุณและทำการเชื่อมต่อโดยตรงได้ นอกจากนี้ 
ยังใช้งานได้โดยไม่ต้องใช้เครือข่าย Wi-Fi อีกด้วย
หากคุณต้องการเปลี่ยนพีซีให้กลายเป็นเครื่องรับสัญญาณ Miracast ก็เพียงแค่เปิดเมนูเริ่มของ Windows* 10 แล้วเปิดแอพ "เชื่อมต่อ"
ในกรณีที่คุณไม่เห็นแอพนี้ปรากฏขึ้น คุณจำเป็นต้องอัปเกรดระบบปฏิบัติการเป็นรุ่น Anniversary Update
การสตรีมที่เหมือนฝัน
อีกวิธีหนึ่งในการเชื่อมต่อแล็ปท็อปเข้ากับทีวีก็คือ การสตรีมมีเดียแบบเฉพาะผ่านอุปกรณ์ยอดนิยม เช่น Google Chromecast* ของ Google, Roku Streaming Stick*, Amazon Fire Stick* หรือ Apple TV*
โดยอุปกรณ์เหล่านี้ล้วนมีการทำงานที่เหมือนกัน ดังนั้นเรามาดูวิธีการทำงานของ Chromecast กันดีกว่า 
คุณจะต้องเสียบ Dongle เข้ากับพอร์ต HDMI บนโทรทัศน์ และอุปกรณ์นี้จะทำหน้าที่เป็นตัวส่งสัญญาณที่เชื่อมต่อเข้ากับแล็ปท็อป หรืออุปกรณ์เคลื่อนที่อื่นๆ ของคุณผ่านเครือข่าย Wi-Fi
Chromecast จะไม่สะท้อนเนื้อหาบนแล็ปท็อปของคุณเหมือนวิธีอื่นๆ ในรายการนี้ 
แต่อุปกรณ์เคลื่อนที่ของคุณ (สมาร์ทโฟนหรือแท็บเล็ตที่ใช้ Android หรือ iOS หรือคอมพิวเตอร์ที่ใช้ระบบปฏิบัติการ Windows หรือ Mac OS X) 
จะทำหน้าที่เป็นรีโมทคอนโทรลแทน ซึ่งจะควบคุม Dongle ที่เสียบเข้ากับทีวีเพื่อเลือกเนื้อหาบนอินเทอร์เน็ตที่คุณต้องการสตรีม
การติดตั้งก็ทำได้ง่ายๆ 
หลังจากที่คุณเสียบ Dongle เข้ากับทีวีของคุณ อุปกรณ์ก็จะจดจำแล็ปท็อปของคุณ และดำเนินขั้นตอนการติดตั้ง
ผู้คนต่างถกเถียงว่าตัวเลือกไหนเป็นมีเดียสตรีมเมอร์แบบเฉพาะที่ดีที่สุด ซึ่งมีรายละเอียดทั่วไปดังนี้
Chromecast ออกแบบมาสำหรับผู้ที่ต้องการรับชมวิดีโอจากคอมพิวเตอร์บนทีวี หรือสตรีมเนื้อหาที่มีอยู่บนเบราว์เซอร์ มีการผลิตอุปกรณ์ Chromecast 
แบบที่มีเฉพาะเสียงมาสำหรับผู้ที่ต้องการฟังเพลงผ่านทางโทรทัศน์
Roku Streaming Stick เน้นไปยังผู้ที่ต้องการดูแอพทีวีจำนวนมาก
สตรีมเมอร์ส่วนใหญ่สามารถเข้าถึงแอพเสียงและวิดีโอหลักๆ เช่น YouTube ได้ แต่ Roku ถือว่าเป็นตัวเลือกที่มีแอพให้เลือกใช้มากที่สุด
Amazon Fire Stick ใช้สำหรับการสตรีม (แบบสมัครสมาชิก) เนื้อหาวิดีโอของ Amazon Prime ซึ่งมีรายการและภาพยนตร์ออริจินัลของ Amazon เอง รวมถึงเนื้อหาที่รับมาจากเครือข่ายระดับพรีเมี่ยมอื่นๆ
Apple TV เป็นตัวเลือกที่เหมาะกับผู้ที่ต้องการเข้าถึงเนื้อหาจำนวนมากบน iTunes หรือเล่นเกมของโทรศัพท์และแท็บเล็ตบนทีวี ทั้งนี้ มีเดียสตรีมเมอร์บางตัวไม่สามารถเข้าถึง iTunes ได้
มีตัวเลือกมีเดียสตรีมเมอร์มากมายหลายเวอร์ชันให้เลือกใช้ ซึ่งมีคุณสมบัติอย่างเช่น ระบบนำทางด้วยเสียง ที่ให้คุณค้นหาเนื้อหาโดยใช้คำสั่งเสียง 
ราคาของอุปกรณ์อยู่ในช่วงระหว่าง $35 ถึง $150
การเลิกรับเคเบิลทีวี (หรือดาวเทียม) ไม่ได้หมายความว่าคุณจะต้องอดดูรายการโปรดของคุณ 
และถึงแม้ว่าคุณยังคงรับเคเบิลทีวีหรือดาวเทียมอยู่ ก็อาจมีบางครั้งที่คุณต้องการสตรีมเนื้อหาจากแล็ปท็อปไปยังทีวีโดยตรง เช่น เพื่อแสดงภาพถ่ายและวิดีโอช่วงวันหยุดของคุณ 
ดังนั้น ให้เลือกวิธีการที่น่าสนใจที่สุดสำหรับคุณ และเพิ่มตัวเลือกความบันเทิงของคุณ