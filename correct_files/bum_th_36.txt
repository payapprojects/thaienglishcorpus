อาการเวียนศีรษะแบบรู้สึกหมุน
อาการเวียนศีรษะแบบรู้สึกหมุน หรือที่นิยมเรียกกันว่าอาการเวียนศีรษะบ้านหมุน (vertigo) เป็นอาการเวียนศีรษะประเภทหนึ่งที่มักเกิดขึ้นแบบเฉียบพลัน ผู้ป่วยจะรู้สึกว่าสิ่งแวดล้อมรอบตัวหรือสิ่งของที่มองเห็นหมุนไป หรือรู้สึกว่าตัวเองหมุนไปทั้งๆ ที่จริงๆ แล้วตนเองอยู่กับที่และไม่มีการเคลื่อนไหว
ซึ่งอาจทำให้ผู้ป่วยเสียสมดุลการทรงตัวและเสี่ยงต่อการเกิดอุบัติเหตุได้
สาเหตุที่ทำให้เกิดอาการเวียนศีรษะบ้านหมุน
อาการที่พบได้
การตรวจวินิจฉัยอาการเวียนศีรษะบ้านหมุน
แนวทางการรักษาอาการเวียนศีรษะบ้านหมุน
สาเหตุที่ทำให้เกิดอาการเวียนศีรษะบ้านหมุน
สาเหตุที่สำคัญที่ทำให้เกิดอาการเวียนศีรษะบ้านหมุนคือ ความผิดปกติของอวัยวะการทรงตัวในหูชั้นใน ซึ่งมีหลายโรคที่สามารถก่อให้เกิดอาการนี้ได้ อาทิ
โรคหินปูนในหูชั้นในเคลื่อนหรือโรคเวียนศีรษะขณะเปลี่ยนท่า (benign paroxysmal positional vertigo หรือ BPPV)
โรคเวียนศีรษะจากน้ำในหูชั้นในผิดปกติหรือโรคน้ำในหูไม่เท่ากัน (Meniere’s disease)
โรคเส้นประสาทการทรงตัวในหูอักเสบ (vestibular neuronitis)
การอักเสบของหูชั้นใน (labyrinthitis)
โรคเนื้องอกของประสาทการทรงตัวหรือเส้นประสาทการได้ยิน (acoustic neuroma)
กระดูกกะโหลกแตกหัก (temporal bone fracture)
อาการที่พบได้
อาการหลัก ได้แก่ อาการเวียนศีรษะแบบหมุน เอียง หรือโคลงเคลง มีความรู้สึกเหมือนเมารถเมาเรือ เป็นๆ หายๆ ไม่ได้เป็นตลอดเวลา
และอาจมีอาการร่วมอื่นๆ เช่น คลื่นไส้ อาเจียน มีความรู้สึกเหมือนจะเป็นลม หูอื้อ มีเสียงในหู สูญเสียการได้ยิน มองเห็นภาพไม่ชัดในขณะที่มีการเคลื่อนไหว เป็นต้น
การตรวจวินิจฉัยอาการเวียนศีรษะบ้านหมุน
การวินิจฉัยอาการวิงเวียนศีรษะจะขึ้นอยู่กับการประเมินข้อมูลต่อไปนี้
การซักประวัติอย่างละเอียด
อาการเวียนศีรษะ เช่น ลักษณะของอาการเวียนศีรษะ อาการร่วม (เช่น คลื่นไส้ อาเจียน) ระยะเวลาและช่วงเวลาที่มีอาการ รวมถึงอาการร่วมทางหู (เช่น อาการหูอื้อหรือมีเสียงรบกวนในหู)
ประวัติสุขภาพ เช่น โรคประจำตัว ประวัติโรคทางหู ประวัติการได้รับอุบัติเหตุ ประวัติการผ่าตัดต่างๆ ประวัติการใช้ยาประจำ
การตรวจร่างกาย เช่น
การตรวจหูอย่างละเอียด
การตรวจระบบประสาทและการทรงตัว
การตรวจดูการกลอกของลูกตาและการเคลื่อนไหวของลูกตาในท่าทางต่างๆ
การตรวจพิเศษเพิ่มเติม (เมื่อสงสัยว่ามีความผิดปกติของการทำงานในหูชั้นใน) เช่น
การตรวจการได้ยิน (audiogram)
ปรับสมดุลอวัยวะในการทดสอบหูชั้นใน (Videonystagmography: VNG)
การทดสอบความดันของของไหล (Electrocochleography: ECOG)
การตรวจการทำงานของเส้นประสาทการได้ยิน (evoke response audiometry)
ทดสอบเพื่อความสมดุล (Posturography)
การตรวจพิเศษทางรังสี (ในรายที่สงสัยว่าอาจมีเนื้องอกของเส้นประสาทการทรงตัวหรือความผิดปกติสมอง) เช่น ตรวจเอกซเรย์คอมพิวเตอร์สมอง (CT scan) หรือตรวจด้วยคลื่นแม่เหล็กไฟฟ้า (MRI)
แนวทางการรักษาอาการเวียนศีรษะบ้านหมุน
เนื่องจากอาการเวียนศีรษะบ้านหมุนเกิดได้จากหลายสาเหตุ
การรักษาจะขึ้นกับสาเหตุที่ก่อให้เกิดอาการ
ซึ่งแพทย์จะพิจารณาแนวทางการรักษาที่เหมาะสมสำหรับผู้ป่วยแต่ละราย
ข้อควรปฏิบัติเมื่อมีอาการเวียนศีรษะบ้านหมุน
หลีกเลี่ยงท่าทางที่ทำให้เกิดอาการเวียนศีรษะในระหว่างเกิดอาการ เช่น การหมุนหันศีรษะเร็วๆ การเปลี่ยนแปลงท่าทางอิริยาบถอย่างรวดเร็ว การก้มเงยคอหรือหันอย่างเต็มที่
ลดปริมาณหรืองดการสูบบุหรี่/ดื่มกาแฟ
หลีกเลี่ยงปัจจัยกระตุ้นที่ทำให้เกิดอาการเวียนศีรษะ เช่น ความเครียด ความวิตกกังวล สารก่อภูมิแพ้ต่างๆ และการพักผ่อนไม่เพียงพอ
ไม่ควรอยู่ในสถานการณ์ที่เสี่ยงต่อการเกิดอุบัติเหตุ เช่น การขับรถในขณะยังมีอาการ การปีนป่ายที่สูง
