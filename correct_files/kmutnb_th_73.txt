ไฟฟ้าถือเป็นแหล่งพลังงานที่สำคัญในการขับเคลื่อนการเจริญเติบโตทางเศรษฐกิจของประเทศไทยซึ่งถูกใช้เพิ่มสูงขึ้นอย่างต่อเนื่องในช่วงหลายสิบปีที่ผ่านมา 
เพื่อการบริหารจัดการระบบการจ่ายไฟฟ้าให้มีเสถียรภาพนั้นความต้องการพลังงานไฟฟ้าสูงสุดที่จะเกิดขึ้นในอนาคตซึ่งมีลักษณะไม่แน่นอนมีบทบาทสำคัญในการบริหารจัดการการคาดการณ์ปริมาณความต้องการใช้ในอนาคต
จึงต้องอาศัยตัวแบบพยากรณ์ที่เหมาะสมเพื่อให้ค่าพยากรณ์ที่ได้มีความเหมาะสมและเป็นประโยชน์ในการวางแผนและบริหารจัดการได้ 
ตัวแบบการพยากรณ์แบบผสมของซัพพอร์ตเวกเตอร์แมชชีนและขั้นตอนวิธีเชิงพันธุกรรมถูกพัฒนาขึ้นในงานวิจัยนี้เพื่อพยากรณ์ปริมาณความต้องการพลังงานไฟฟ้าสูงสุด 
โดยแรงจูงใจของการพัฒนาตัวแบบผสมนี้เกิดจากการใช้ความสามารถในการสร้างตัวแบบที่ซับซ้อนของซัพพอร์ตเวกเตอร์แมชชีนเพื่อทำนายค่าในอนาคต 
แต่เนื่องจากประสิทธิภาพของซัพพอร์ตเวกเตอร์แมชชีนขึ้นอยู่กับการเลือกค่าพารามิเตอร์ที่เหมาะสม 
ขั้นตอนวิธีการเชิงพันธุกรรมจึงถูกนำมาใช้ประโยชน์ในการหาค่าที่เหมาะสมของซัพพอร์ตเวกเตอร์แมชชีน 
นอกจากนี้ตัวแบบผสมที่นำเสนอได้ถูกเปรียบเทียบประสิทธิภาพการพยากรณ์กับตัวแบบดั้งเดิม ได้แก่ ตัวแบบอารีมาและซัพพอร์ตเวกเตอร์แมชชีนโดยปราศจากการหาค่าพารามิเตอร์ที่เหมาะสมที่สุดด้วยการประเมินประสิทธิภาพ 6 วิธี
จากผลการวิจัยพบว่า ตัวแบบผสมที่นำเสนอมีประสิทธิภาพในการพยากรณ์ที่ถูกต้องและแม่นยำกว่าตัวแบบดั้งเดิม 
โดยสามารถลดค่าความคลาดเคลื่อนของตัวแบบอารีมาและซัพพอร์ตเวกเตอร์แมชชีนได้อย่างน้อยร้อยละ 7.78 และ 5.72 ตามลำดับ