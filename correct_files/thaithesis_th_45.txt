การวิจัยนี้ มีวัตถุประสงค์เพื่อศึกษาความสัมพันธ์ระหว่างการเปิดรับสื่อประชาสัมพันธ์ในโครงการสะสมไมล์ รอยัลออร์คิด พลัส กับความรู้ ทัศนคติของสมาชิกเกี่ยวกับโครงการสะสมไมล์ รอยัล ออร์คิด พลัส 
และกับความคิดเห็นของสมาชิกที่มีต่อประสิทธิผลของสื่อประชาสัมพันธ์ในโครงการ 
และเพื่อศึกษาความสัมพันธ์ระหว่างลักษณะทางประชากรของสมาชิกในโครงการสะสมไมล์ รอยัล ออร์คิด พลัส กับการเปิดรับสื่อประชาสัมพันธ์ของสมาชิก และกับทัศนคติของสมาชิกที่มีต่อโครงการ
โดยศึกษาจากสมาชิกในโครงการสะสมไมล์ รอยัล ออร์คิด พลัสที่มีภูมิลำเนาในเขตกรุงเทพมหานคร จำนวน 549 คน 
ในรูปการวิจัยเชิงสำรวจ (Survey Research) ด้วยวิธีการเก็บรวบรวมข้อมูลโดยใช้แบบสอบถาม และทำการวิเคราะห์ข้อมูล โดยการแจกแจงความถี่ หาค่าร้อยละ การทดสอบความแตกต่าง t-test การวิเคราะห์ความแปรปรวนและการวิเคราะห์ค่าสัมประสิทธิ์สหสัมพันธ์แบบเพียร์สัน 
ผลการวิจัย พบว่า การเปิดรับสื่อประชาสัมพันธ์ของสมาชิกในโครงการสะสมไมล์ รอยัล ออร์คิด พลัส บางประเภทเท่านั้น ได้แก่ นิตยสารสวัสดี แผ่นพับ จดหมายโดยตรงถึงสมาชิก โปสเตอร์ นิตยสารทั่วไป และสติกเกอร์ที่มีความสัมพันธ์เชิงบวกกับความรู้ และทัศนคติของสมาชิกเกี่ยวกับโครงการสะสมไมล์ รอยัล ออร์คิด พลัส อย่างมีนัยสำคัญทางสถิติ 
ส่วนการเปิดรับสื่อประชาสัมพันธ์ทุกประเภทกับความคิดเห็นของสมาชิกต่อประสิทธิผลของสื่อประชาสัมพันธ์ ทั้งทางด้านความสามารถในการให้ความรู้เกี่ยวกับโครงการ และความสามารถในการนำเสนอข่าวสารที่ทำให้จดจำได้ พบว่ามีความสัมพันธ์กันในเชิงบวกอย่างมีนัยสำคัญทางสถิติ 
สำหรับลักษณะทางประชากรของสมาชิกกับการเปิดรับสื่อประชาสัมพันธ์ พบว่ามีบางตัวแปรเท่านั้นที่มีความสัมพันธ์กันอย่างมีนัยสำคัญทางสถิติ ได้แก่ เพศกับการเปิดรับสื่อนิตยสารสวัสดี นิตยสารกินรี ใบปลิว จดหมายโดยตรงถึงสมาชิก พนักงานบริษัท การบินไทย จำกัด (มหาชน) มีความสัมพันธ์กันอย่างมีนัยสำคัญทางสถิติ 
อายุมีความสัมพันธ์กับการเปิดรับสื่อนิตยสารทั่วไปอย่างมีนัยสำคัญทางสถิติ 
การศึกษามีความสัมพันธ์กับการเปิดรับสื่อนิตยสารสวัสดีและสติกเกอร์อย่างมีนัยสำคัญทางสถิติ
อาชีพมีความสัมพันธ์กับการเปิดรับสื่อนิตยสารทั่วไป 
และรายได้มีความสัมพันธ์กับการเปิดรับสื่อแผ่นพับและจดหมายโดยตรงถึงสมาชิกอย่างมีนัยสำคัญทางสถิติ 
สำหรับสถานภาพการสมรสกับการเปิดรับสื่อประชาสัมพันธ์ทุกประเภทพบว่า 
ไม่มีความสัมพันธ์กันอย่างมีนัยสำคัญทางสถิติ ส่วนลักษณะทางประชากรของสมาชิกกับทัศนคติของสมาชิกที่มีต่อโครงการสะสมไมล์รอยัล ออร์คิด พลัส พบว่า ไม่มีความสัมพันธ์กันอย่างมีนัยสำคัญทางสถิติ นอกจากนั้น ผลการวิจัย 
ยังพบว่าสมาชิกส่วนใหญ่มีความรู้เกี่ยวกับโครงการในระดับปานกลาง และมีทัศนคติที่เป็นกลางต่อโครงการสะสมไมล์ รอยัล ออร์คิด พลัส