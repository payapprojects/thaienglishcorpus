การกำจัดโปรตีนจากเปลือกกุ้งด้วยเอนไซม์ปาเปนและฤทธิ์ยับยั้งเชื้อรา Fusarium oxysporum ของไคโตซาน
ไคโตซานเป็นอนุพันธ์ของไคตินที่ได้จากการกำจัดหมู่อะซิติลซึ่งถูกนำมาใช้ประโยชน์ในด้านต่างๆ อย่างแพร่หลาย 
รวมถึงการยับยั้งเชื้อราที่ก่อโรคพืชเพื่อทดแทนการใช้สารเคมี 
งานวิจัยนี้เริ่มด้วยการเตรียมไคตินด้วยวิธีทางชีวภาพในขั้นตอนกำจัดโปรตีน
เนื่องจากเป็นวิธีที่อันตรายน้อยกว่าการใช้สารเคมี และยังได้ไฮโดรไลเซตโปรตีนที่ไม่มีสารเคมีปนเปื้อนซึ่งสามารถใช้เป็นแหล่งอาหารเสริมโปรตีนของสัตว์ได้ 
วัตถุประสงค์ของงานวิจัยคือหาสภาวะที่เหมาะสมในการกำจัดโปรตีนจากเปลือกกุ้งโดยใช้เอนไซม์ปาเปนเกรดการค้า 
และนำไคตินที่ได้มาเตรียมเป็นไคโตซานเพื่อนำไคโตซานมาทดสอบฤทธิ์ยับยั้งเชื้อรา F. oxysporum ซึ่งเป็นสาเหตุของโรคเหี่ยวในพืชหลายชนิด 
ผลการวิจัยพบว่าสภาวะที่เหมาะสมในการกำจัดโปรตีนคือ ที่พีเอช 8.0 อุณหภูมิ 40°ซ อัตราส่วนระหว่างเปลือกกุ้งต่อปริมาณเอนไซม์เท่ากับ 1 กรัม : 1 ยูนิต 
เมื่อใช้เวลา 60 นาที ซึ่งให้ค่าร้อยละการกำจัดโปรตีนและแร่ธาตุเท่ากับ 63.54 ± 0.0171% และ 45.98% ตามลำดับ 
ไคโตซานมีฤทธิ์ยับยั้งการเจริญเติบโตของเชื้อรา F. oxysporum โดยมีค่า IC50 เท่ากับ 0.762%w/v การวิจัยครั้งนี้ทำให้ได้สภาวะที่เหมาะสมสำหรับการกำจัดโปรตีนจากเปลือกกุ้งโดยใช้เอนไซม์ปาเปน และได้ไคโตซานซึ่งเป็นตัวยับยั้งเชื้อรา F. oxysporum ที่ดี