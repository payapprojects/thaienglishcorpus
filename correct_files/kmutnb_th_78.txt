อุปกรณ์อย่างง่ายที่ใช้กล้องสมาร์ทโฟนสำหรับการหาปริมาณกรดซาลิไซลิกในอาหาร ยา และ เครื่องสำอาง
อุปกรณ์อย่างง่ายที่ประยุกต์ใช้กล้องสมาร์ทโฟนได้ถูกออกแบบและพัฒนาขึ้นสำหรับใช้วิเคราะห์หาความเข้มข้นของกรดซาลิไซลิกในตัวอย่างอาหาร ยาและเครื่องสำอาง 
โดยอาศัยการเกิดปฏิกิริยาของกรดซาลิไซลิกกับสารละลายไอร์ออน (III) คลอไรด์ เกิดผลิตภัณฑ์เป็นสารละลายสีม่วง แล้วทำการวิเคราะห์ค่าสีโดยใช้ระบบค่าสีแดง สีเขียว และสีน้ำเงิน ด้วยแอพลิเคชันวิเคราะห์ค่าสีทั่วไป 
จากการศึกษาสภาวะการทดลองพบว่า ค่าความเข้มสีเขียวมีความสัมพันธ์เป็นเชิงเส้นตรงกับความเข้มข้นของกรดซาลิไซลิกมากที่สุด 
โดยภายใต้สภาวะที่เหมาะสมที่มีความเข้มข้นของไอร์ออน (III) คลอไรด์ เท่ากับร้อยละ 0.05 โดยมวลต่อปริมาตร ค่าพีเอชช่วง 2–9 และเวลาที่ใช้ในการเกิดปฏิกิริยา 30 นาที 
เมื่อวิเคราะห์หาปริมาณกรดซาลิไซลิกในตัวอย่าง 13 ตัวอย่าง โดยใช้กล้องสมาร์ทโฟน 3 ยี่ห้อ ที่มีความละเอียดของกล้องแตกต่างกัน พบว่าสมาร์ทโฟนที่มีความละเอียดของกล้อง 12–13 ล้านพิกเซล 
ให้ผลค่าความเข้มข้นของกรดซาลิไซลิกที่สอดคล้องกับการวิเคราะห์โดยเทคนิคยูวี-วิสิเบิลสเปกโทรโฟโตเมตรี และมีความแม่นยำที่ดี ด้วยค่าร้อยละส่วนเบี่ยงเบนมาตรฐานสัมพัทธ์น้อยกว่า 5 ซึ่งแสดงว่าอุปกรณ์อย่างง่ายที่พัฒนาขึ้นนี้สามารถใช้ในการวิเคราะห์หาความเข้มข้นของกรดซาลิไซลิกในตัวอย่างต่างๆ ได้เป็นอย่างดี 
ประโยชน์ของงานวิจัยนี้สามารถใช้เป็นแนวทางในการสร้างเครื่องมือวิเคราะห์ตัวอย่างอื่นๆ ที่มีสี เพื่อช่วยลดค่าใช้จ่ายในการซื้อเครื่องมือขั้นสูง 
หรือใช้เป็นอุปกรณ์อย่างง่ายประกอบการสอนวิชาเคมีในระดับชั้นมัธยมศึกษาได้