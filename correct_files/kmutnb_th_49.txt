ปัจจุบันการปล่อยก๊าซคาร์บอนไดออกไซด์สู่ชั้นบรรยากาศมีอัตราสูงขึ้นและเป็นผลทำให้เกิดสภาวะโลกร้อน 
ดังนั้นการอัดฉีดก๊าซคาร์บอนไดออกไซด์เพื่อกักเก็บลงสู่แหล่งกักเก็บที่เหมาะสมใต้ดินเป็นหนึ่งในกระบวนการในการลดการปล่อยก๊าซคาร์บอนไดออกไซด์สู่ชั้นบรรยากาศ การยกตัวสูงขึ้นของผิวดินอันเนื่องมาจากการขยายตัวของชั้นหินจากการอัดฉีดก๊าซคาร์บอนไดออกไซด์ลงสู่ชั้นใต้ดินจึงต้องมีการคำนึงถึง 
วัตถุประสงค์ของงานวิจัยนี้เพื่อศึกษาและจำลองแบบการเปลี่ยนรูปของชั้นหินอันเนื่องมาจากการอัดฉีดก๊าซคาร์บอนไดออกไซด์ลงสู่ชั้นหินซึ่งแสดงให้เห็นถึงความสำคัญของคุณสมบัติของของเหลว 
โดยการจำลองการเปลี่ยนรูปของหินจากการอัดฉีดของเหลวเข้าสู่ชั้นหินซึ่งเป็นกระบวนการสำคัญสำหรับการกักเก็บและลดก๊าซคาร์บอนไดออกไซด์เพื่อลดสภาวะโลกร้อนด้วยการทดสอบในห้องปฏิบัติการและการใช้แบบจำลองทางธรณีกลศาสตร์ 
ผลวิจัยพบว่าค่าคุณสมบัติที่แตกต่างกันของของเหลวที่อัดฉีดเข้าสู่แท่งทดสอบส่งผลถึงค่าการเปลี่ยนรูปของหินที่ต่างกัน 
ของเหลวที่มีคุณสมบัติเคลื่อนที่และแทรกซึมได้ดีจะทำให้หินเปลี่ยนรูปได้มากกว่า 
ดังนั้นค่าความดันของไหลที่มีความสัมพันธ์โดยตรงกับการเปลี่ยนรูปของหินไม่ควรเป็นปัจจัยหลักเพียงปัจจัยเดียวสำหรับการคำนวณการเปลี่ยนรูปของหิน ค่าคุณสมบัติของของเหลวที่อัดฉีดเข้าสู่ชั้นหินเป็นอีกปัจจัยหนึ่งที่สำคัญที่จะต้องคำนึงถึงสำหรับการศึกษาการเปลี่ยนรูปของหิน