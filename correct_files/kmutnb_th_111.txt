การประยุกต์ใช้โครงข่ายประสาทเทียมกับการแปลงฟูเรียร์แบบเร็ว สำหรับวิเคราะห์และแยกแยะสัญญาณรูปคลื่นไฟฟ้า
งานวิจัยนี้เป็นการนำเสนอวิธีการวิเคราะห์ และแยกแยะสัญญาณรูปคลื่นไฟฟ้า โดยการประยุกต์ใช้หลักการและทฤษฎีโครงข่ายประสาทเทียมแบบมีผู้สอน 
โดยใช้ข้อมูลที่ผ่านกระบวนการแปลงฟูเรียร์แบบเร็วเป็นข้อมูลสำหรับกระบวนการฝึกหัดและทดสอบของโครงข่าย 
โดยมีข้อมูลนำเข้า 3 ตัวแปร และผลลัพธ์ 1 ตัวแปร 
จากการทดลองหาจำนวนโหนดในชั้นซ่อน เพื่อหาค่าความคลาดเคลื่อนกำลังสองเฉลี่ยในการวิเคราะห์ข้อมูลสัญญาณที่เหมาะสมที่สุด 
ด้วยการเรียนรู้ของโครงข่ายประสาทเทียมแบบแพร่ค่าย้อนกลับ ร่วมกับฟังก์ชันการฝึกหัดแบบ TrainLM และฟังก์ชันการเรียนรู้แบบ LearnGDM พบว่าโครงข่ายประสาทเทียมที่ดีที่สุด ประกอบด้วยจำนวนโหนดในชั้นข้อมูลนำเข้า จำนวนโหนดในชั้นซ่อน และจำนวนโหนดในชั้นแสดงผลเท่ากับ 3-40-1 ตามลำดับ 
รูปแบบฟังก์ชันการถ่ายโอนในชั้นซ่อนและชั้นแสดงผลคือ Logsig และ Purelin ตามลำดับ 
กระบวนการฝึกหัดค่าความคลาดเคลื่อนกำลังสองเฉลี่ยของรูปแบบที่เหมาะสมเท่ากับ 1.45E-08 
และของกระบวนการทดสอบเท่ากับ 1.54E-08 
ซึ่งให้ค่าอัตราส่วนของดัชนีประสิทธิภาพในกระบวนการทดสอบสูงที่สุด 
ระดับของสัญญาณรบกวนที่เพิ่มเข้าไปเพื่อทดสอบประสิทธิภาพของวิธีที่นำเสนอเป็นที่น่าพอใจอยู่ระหว่างไม่เกินร้อยละ 5 ของข้อมูลนำเข้า 
จากการทดสอบจะเห็นได้ว่าวิธีที่นำเสนอของโครงข่ายประสาทเทียมสามารถประยุกต์ใช้ในการจดจำรูปแบบข้อมูลสัญญาณ เพื่อใช้ในการวิเคราะห์และการแยกแยะสัญญาณรูปคลื่นไฟฟ้าระหว่างสัญญาณดีกับเสียได้