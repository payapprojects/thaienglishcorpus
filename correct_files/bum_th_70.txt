การผ่าตัดเปิดกะโหลกศีรษะเพื่อลดความดัน
การผ่าตัดเปิดกะโหลกศีรษะเพื่อลดความดันในกะโหลกศีรษะ (Decompressive Craniectomy)  เป็นวิธีการผ่าตัดกะโหลกศีรษะแล้วไม่ปิดชิ้นกะโหลกกลับเข้าไป 
เมื่อสมองของผู้ป่วยหายบวมและไม่มีอาการแทรกซ้อนอื่นๆ จึงค่อยทำการผ่าตัดปิดกะโหลกศีรษะ (cranioplasty) ในภายหลัง โดยใช้กะโหลกศีรษะเดิมที่แช่แข็งเก็บไว้ หรือใช้กะโหลกศีรษะเทียม
การผ่าตัดเปิดกะโหลกศีรษะนี้มีวัตถุประสงค์เพื่อลดความดันในสมอง และทำให้สมองที่บวมมีเนื้อที่เพียงพอที่จะไม่ถูกกดจนเกิดความเสียหาย
เนื่องจากเมื่อความดันในสมองเพิ่มขึ้น จะทำให้สมองถูกกดจนอาจทำให้เลือดไปเลี้ยงสมองไม่ได้ ซึ่งอาจเป็นอันตรายถึงแก่ชีวิต
 วิธีการผ่าตัดนี้ใช้รักษาภาวะบาดเจ็บที่สมอง (trauma brain injury) และโรคหลอดเลือดสมอง (stroke) ขนาดใหญ่มากๆ
ข้อบ่งชี้ของการผ่าตัดเปิดกะโหลกศีรษะเพื่อลดความดันในกะโหลกศีรษะ
สมองบวมอย่างรุนแรง
ความดันในสมองสูงแม้จะได้รับการรักษาด้วยยา
มีก้อนเลือดขนาดใหญ่ภายในกระโหลกศีรษะ
การผ่าตัดทุกชนิดย่อมมีความเสี่ยง โดยการผ่าตัดเปิดกะโหลกศีรษะเพื่อลดความดันในกะโหลกศีรษะอาจทำให้เกิดภาวะแทรกซ้อนได้ เช่น
มีเลือดออกหรือเลือดอุดตันเกิดขึ้นบริเวณศีรษะภายหลังการผ่าตัด
การติดเชื้อ เช่น เยื้อหุ้มสมองอักเสบ เป็นฝีในสมอง
ปัญหาการหายใจ ปอดบวม
หลังการผ่าตัดในระยะแรกนั้น ผู้ป่วยจะต้องอยู่ในหออภิบาลผู้ป่วยหนักเพื่อเฝ้าสังเกตสัญญาณชีพ ระดับความรู้สึกตัว และอาการอื่นๆ อย่างใกล้ชิด
อาการที่ควรรีบพบแพทย์
หลังการผ่าตัด หากผู้ป่วยมีอาการดังต่อไปนี้ ควรรีบพบแพทย์ทันที
มีไข้สูง
มีอาการที่แสดงถึงการติดเชื้อ เช่น ปวด บวม แดง
ภาวะการรับรู้เปลี่ยนแปลงไป เช่น ความตื่นตัวลดลง มีการง่วงซึมมากขึ้น
แขนขาอ่อนแรง
ปวดศีรษะมาก
อาเจียน