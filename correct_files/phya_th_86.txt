เรื่องของข้อเข่าเสื่อม บางคนจะมารู้ซึ้งก็ต่อเมื่อสูงวัยมากแล้ว
เริ่มปวดเข่าจนถึงขั้นหนัก ใช้ชีวิตลำบากเดินมากก็ปวด
แต่รู้ไหมว่า บางคนก็เริ่มมีสัญญาณของผิวข้อเข่าเสื่อมเริ่มต้นตั้งแต่ยังหนุ่มยังสาวนี่ล่ะ เดินแล้วมีเสียงกุกกักในเข่า นั่งในโรงหนังนานหน่อยก็เริ่มมีปวดๆ ยิ่งนั่งเครื่องบินนานๆ ยิ่งทรมาน
เราบอกเลยว่านี่คือกลุ่มคนที่จะข้อเข่าเสื่อมก่อนวัยอันควรแน่นอน
ลองสังเกตตัวเองดู ถ้าใครเริ่มมีอาการปวดเข่า ทั้งที่ยังไม่ถึงวัย คุณอาจทำสิ่งเหล่านี้จนเป็นนิสัย และนี่คือ 8 พฤติกรรมที่ทำลายข้อเข่าโดยไม่รู้ตัว  รู้แล้วรีบปรับ ลด หรือหยุดได้จะดีกว่า เพื่อยืดอายุข้อเข่าให้ใช้ได้ดีไปนานๆ
นั่งไขว่ห้าง
การติดนั่งไขว่ห้างเป็นประจำ นอกจากจะส่งผลระยะยาวคือทำให้กระดูกสันหลังคด เพราะการทิ้งน้ำหนักก้นสองข้างไม่เท่ากันทำให้กระดูกโค้งงอแล้ว
การที่หัวเข่าถูกบิดผิดรูปบ่อยๆ แถมเป็นการล็อกเข่าไว้ ยังส่งผลโดยตรงต่อกระดูกข้อเข่า
ลองสังเกตดูว่า เข่าข้างที่ไขว้ทับบนเสมอๆ  มักจะเริ่มปวดก่อนอีกข้างนึงแน่ๆ
นอนคุดคู้บนเตียงที่นิ่มเกินไป
คนที่ติดการนอนตะแคง ห่อตัว หดเข่า เก็บแขน มีโอกาสจะเป็นข้อเข่าเสื่อมมากกว่าคนที่นอนหงาย ยืดเข่าสบายๆ และโดยเฉพาะถ้าคุณเป็นคนนอนหดเข่าทั้งคืนบนเตียงที่นิ่มจนเกินไปด้วยล่ะก็ ยิ่งทำให้ข้อเข่าบิดผิดรูปซ้ำๆ ทุกคืน ยิ่งแย่เลย
นั่งยองๆ นานๆ
ใครชอบนั่งยองกับพื้นทำกิจกรรมต่างๆ ทั้งปลูกต้นไม้ ซักผ้า เล่นกับหมาล่ะก็ เตรียมตัวเป็นข้อเข่าเสื่อมก่อนวัยได้เลย เพราะการนั่งยองคือท่าที่ผิวข้อเข่าถูกอัดบีบอย่างรุนแรงที่สุด
ทางที่ดีให้หาเก้าอี้เตี้ยๆ มานั่งแล้วยืดเข่าออก คือท่านั่งที่ถูกที่สุด
ยืนบนส้นสูงทั้งวัน
อันนี้ต้องบอกสาวๆ ที่ห่วงแต่ลุคสวย การยืนบนส้นสูงทำให้น้ำหนักตัวเทไปด้านหน้าที่ปลายเท้า แทนที่จะอยู่บนส้นเท้า
ซึ่งทำร้ายทั้งกระดูกสันหลังที่ต้องเกร็งตลอดเวลา และทำร้ายข้อเข่าที่ถูกกดลงผิดตำแหน่ง
ถ้าต้องใส่ส้นสูงก็ควรพักเท้าทุกๆ 1 ชั่วโมง
กินน้ำอัดลมทุกวัน
การดื่มน้ำอัดลม 1 กระป๋องทำให้ร่างกายได้รับฟอสฟอรัสเพิ่มจากเดิม 40 มิลลิกรัม
และร่างกายจะต้องดึงแคลเซียมออกมาจากกระดูกเพื่อรักษาสมดุลของฟอสฟอรัสที่เพิ่มขึ้น
นี่คือเหตุผลที่ว่ากันว่า ทำไมน้ำอัดลมมีผลให้กระดูกพรุนเร็วขึ้นได้หากกินต่อเนื่องกันทุกวัน
เตะฟุตบอล
กีฬาหลายประเภทมีผลเสียต่อข้อเข่าหากเล่นมากเกินไปและไม่ทำให้ถูกท่า
และฟุตบอลคือกีฬาอันดับหนึ่งที่มีโอกาสทำร้ายข้อเข่ามากที่สุด
เพราะเป็นการใช้งานเข่ามากที่สุดในบรรดากีฬาทั้งหมด แถมการเตะฟุตบอลยังมีโอกาสที่จะบาดเจ็บที่หัวเข่าสูงกว่ากีฬาอื่น ซึ่งจะตามมาด้วยปัญหาข้อเข่านั่นเอง
ดื่มกาแฟเยอะเกินไป
มีงานวิจัยที่พบว่าคาเฟอีนในกาแฟ จะทั้งขัดขวางการดูดซึมแคลเซียมในร่างกายที่เราบริโภคเข้าไป
และยังเร่งการขับแคลเซียมออกไปทางปัสสาวะมากกว่าปกติ 
ว่ากันว่า คาเฟอีนจากกาแฟทุกๆ หนึ่งแก้วจะทำให้ร่างกายสูญเสียแคลเซียม 5 มิลลิกรัม
ปล่อยให้น้ำหนักตัวมากเกิน
เพราะข้อเข่าเสื่อมหมายถึงการที่ผิวข้อเข่าที่เป็นกระดูกอ่อนบางๆ คั่นระหว่างกระดูกแต่ละชิ้นนั้นเสื่อมหรือบางลง
ดังนั้นน้ำหนักตัวที่มากก็ยิ่งเพิ่มแรงกดบีบลงบนผิวข้อเข่าให้เสื่อม ถูกทำลาย และบางเร็วขึ้น
ที่ไม่อยากให้อ้วนเกินไป เราไม่ได้ห่วงแค่ข้อเข่าคุณนะ เราห่วงลุคสวยหล่อของคุณด้วย