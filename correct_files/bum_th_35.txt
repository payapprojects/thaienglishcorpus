โรคติดเชื้อในคอ
อาการเจ็บคอ ระคายเคืองคอ กลืนลำบาก เป็นอาการที่พบได้บ่อยในคนทุกเพศทุกวัย 
อาการเหล่านี้เกิดจากการอักเสบและติดเชื้อของเนื้อเยื่อภายในลำคอนั่นเอง
โรคติดเชื้อในคอ (pharyngitis) เป็นโรคที่เกิดจากการรับเชื้อไวรัสหรือเชื้อแบคทีเรียในอากาศ หรืออยู่ใกล้ชิดกับผู้ที่ติดเชื้อ 
รวมไปถึงการติดเชื้อรา พฤติกรรมบางอย่างอาจเป็นปัจจัยเสริมให้เกิดการอักเสบในลำคอ เช่น รับประทานอาหารทอด ของมัน อาหารรสจัด ชา กาแฟ น้ำอัดลม รับประทานไม่ตรงเวลา เข้านอนหลังรับประทานอาหารทันที รวมถึงการดื่มสุรา และสูบบุหรี่
อาจส่งผลให้เกิดการอักเสบ ส่งผลให้มีการติดเชื้อได้ง่ายขึ้น เนื่องจากกลไกการป้องกันการติดเชื้อลดลง
อาการของโรคติดเชื้อในคอ
การวินิจฉัยโรคติดเชื้อในคอ
การรักษาโรคติดเชื้อในคอ
การป้องกันโรคติดเชื้อในคอ
อาการของโรคติดเชื้อในคอ
อาการของโรคติดเชื้อในคอจะขึ้นอยู่กับเชื้อที่ได้รับ คือ
อาการเจ็บคอจากเชื้อไวรัส ผู้ป่วยจะมีอาการเจ็บคอโดยเฉพาะเวลากลืน คอแดงเล็กน้อย ไม่มีจุดขาวที่ทอนซิล มีเสมหะ น้ำมูกใสไม่มีสีเขียว-เหลือง 
ส่วนใหญ่ผู้ป่วยมักมีอาการหวัดมาก่อนแล้วจึงเจ็บคอภายหลัง
อาการเจ็บคอจากเชื้อแบคทีเรียคอแดงจัด มีจุดขาวที่ทอนซิล มีไข้ มีเสมหะหรือน้ำมูกสีเขียว-เหลือง กลืนลำบาก เสียงพูดเปลี่ยนไป
มักเกิดกับผู้ที่มีอาการเจ็บคอต่อเนื่องหลายวัน
การวินิจฉัยโรคติดเชื้อในคอ
แพทย์วินิจฉัยโรคติดเชื้อในคอด้วยการซักประวัติ การตรวจร่างกาย และตรวจเพิ่มเติม
การซักประวัติอาการ รวมถึงปัจจัยเสี่ยงต่างๆ เช่น พฤติกรรมการบริโภคของผู้ป่วย
การตรวจร่างกาย เช่น การส่องตรวจลำคอ การตรวจคลำต่อมน้ำเหลืองลำคอ อาจมีการตรวจในโพรงจมูกร่วมด้วย
การตรวจเพิ่มเติม เฉพาะในกรณีที่มีอาการรุนแรงอาจจำเป็นต้องมีการเก็บตัวอย่างเชื้อจากลำคอเพื่อส่งตรวจทางห้องปฏิบัติการ
การรักษาโรคติดเชื้อในคอ
การดูแลรักษาโรคติดเชื้อในคออย่างถูกต้องตรงกับสาเหตุที่แท้จริงของโรค จะช่วยให้ผู้ป่วยหายจากอาการได้อย่างรวดเร็วและปราศจากผลข้างเคียงจากการรักษา
กรณีที่เป็นการติดเชื้อไวรัส อาการของโรคมักจะดีขึ้นได้เองภายใน 3-4 วัน 
การรักษาจึงเป็นไปตามอาการโดยไม่ต้องไม่ใช้ยาปฏิชีวนะ
ผู้ป่วยควรงดรับประทานของทอด ของมัน อาหารรสจัด เช่น เปรี้ยวจัด เผ็ดจัด 
งดดื่มน้ำเย็น และควรกลั้วคอบ่อยๆ ด้วยน้ำเปล่าหรือน้ำเกลืออุ่นๆ
ร่วมกับการพักผ่อนให้เพียงพอ
กรณีที่เป็นการติดเชื้อแบคทีเรีย  จำเป็นต้องใช้ยาปฏิชีวนะเพื่อลดการติดเชื้อโดยรับประทานตามคำแนะนำของแพทย์อย่างเคร่งครัด
การป้องกันโรคติดเชื้อในคอ
ในส่วนของบุคคลทั่วไป ไม่ควรคลุกคลีกับผู้ป่วยโรคติดเชื้อในคอ โรคหวัด หรือโรคติดเชื้อระบบทางเดินหายใจอื่นๆ รับประทานอาหารที่มีประโยชน์และรับประทานให้เป็นเวลา
สำหรับผู้ป่วยที่มีอาการอยู่ ควรสวมหน้ากากอนามัยตลอดเวลาในที่สาธารณะเพื่อป้องกันการแพร่กระจายเชื้อไปยังผู้ที่อยู่ข้างเคียง
