สมบัติทางเคมีกายภาพและคุณภาพทางประสาทสัมผัสของพาสต้าปราศจากกลูเตนจากแป้งข้าวกล้องเสริมคุณค่าโปรตีนไข่ขาว
ผลิตภัณฑ์ปราศจากกลูเตนได้รับความนิยมเพิ่มสูงขึ้นทั่วโลก 
งานวิจัยนี้มีวัตถุประสงค์เพื่อพัฒนาพาสต้าปราศจากกลูเตนจากแป้งข้าวกล้องเสริมคุณค่าโปรตีน และศึกษาสมบัติทางเคมีกายภาพและการยอมรับของผู้บริโภคต่อผลิตภัณฑ์ที่พัฒนาได้ 
โดยศึกษาปริมาณแป้งผสมระหว่างแป้งข้าวกล้อง (Brown Rice Flour; BRF) และแป้งพรีเจลาติไนซ์ (Pregelatinized Cassava Starch; PGCS) (BRF : PGCS 100 : 0, 95 : 5 และ 90 : 10) ไข่ขาวผง (EWP ที่ระดับ 5 และ10%) และแซนแทนกัม (XG ที่ระดับ 5 และ 10%) วางแผนการทดลองแบบ Full Factorial in CRD 
วิเคราะห์สมบัติทางเคมีกายภาพได้แก่ เวลาในการหุงต้ม การสูญเสียระหว่างการหุงต้ม การดูดซับน้ำ ความแข็งโดยการวัดด้วยเครื่องวิเคราะห์เนื้อสัมผัส และทดสอบทางประสาทสัมผัส 
โดยใช้ผู้ทดสอบชิม จำนวน 50 คน ด้วยการให้คะแนนแบบ 9-point Hedonic Scale ร่วมกับความสนใจซื้อ เฉพาะตัวอย่างที่มีการสูญเสียระหว่างหุงต้มน้อย เสิร์ฟตัวอย่างแบบ Sequential Monadic ครั้งละ 4 ตัวอย่าง และสุ่มเสิร์ฟแบบสมบูรณ์ 
จากผลการศึกษาพบว่า ที่ระดับไข่ขาวผงเดียวกัน เมื่อระดับของ PGCS และ XG เพิ่มขึ้น 
ส่งผลให้ตัวอย่างพาสต้าใช้เวลาในการหุงต้มมีการสูญเสียระหว่างหุงต้ม และการดูดซับน้ำเพิ่มขึ้น 
เมื่อทดสอบทางประสาทสัมผัสพบว่า ตัวอย่างที่มีส่วนผสมของ BRF : PGCS/EWP/XG ที่ระดับ 95 : 5/10/5 ได้รับคะแนนความชอบด้านลักษณะปรากฏกลิ่น และเนื้อสัมผัส มากที่สุด ทั้งที่มี และไม่มีซอสพาสต้า 
ความสนใจในการซื้อของผู้บริโภคของตัวอย่างนี้สูงถึง 78% 
และหนึ่งหน่วยบริโภค 50 กรัม มีปริมาณโปรตีน 12.1% ซึ่งเทียบเคียงกับปริมาณโปรตีนของตัวอย่างพาสต้าทางการค้า