เพชรบุรีเป็นเมืองโบราณที่มีความต่อเนื่องทางประวัติศาสตร์ มาตั้งแต่สมัยพุทธศตวรรษที่ 12 จนปัจจุบัน 
โดยมีการเติบโตและเปลี่ยนแปลงทางบทบาทและสภาพทางผังเมืองมาโดยตลอด 
จนปัจจุบันตามแผนพัฒนาเศรษฐกิจและสังคมแห่งชาติ ฉบับที่ 6 ได้กำหนดให้จังหวัดเพชรบุรีเป็นเมืองรองของภาคตะวันตกรวมทั้งการส่งเสริมพื้นที่พักผ่อนชายหาดชะอำ ส่งผลกระทบต่อสภาพกายภาพ ประชากร เศรษฐกิจและสังคมจึงจำเป็นที่จะต้องวางแผนพัฒนาด้านต่าง ๆ ให้สอดคล้องกับสภาพความเป็นอยู่ 
โดยการคำนึงถึงการอนุรักษ์มรดกทางวัฒนธรรม และศิลปะที่สั่งสมมาเป็นเวลานานให้มีความสอดคล้องกับการพัฒนาเมือง 
วัตถุประสงค์ในการศึกษามีหลายประการ คือ 
การศึกษาสภาพทางผังเมืองของเพชรบุรีในปัจจุบัน
ศึกษาความเป็นมา และคุณค่าของโบราณสถานในชุมชนเมืองเพชรบุรี 
ศึกษาสภาพปัญหาของบริเวรโบราณสถานสถานที่เป็นอยู่และความสัมพันธ์กับบริเวณโดยรอบ รวมทั้งเสนอแนะแนวทางในการอนุรักษ์และพัฒนาชุมชนเมืองเพชรบุรี 
โดยมีการแบ่งขั้นตอนในการดำเนินการศึกษาเป็นสามขั้นตอน
คือ ขั้นข้อมูล ขั้นวิเคราะห์ ขั้นเสนอแนะแนวทางอนุรักษ์โบราณสถานและพัฒนาเมือง 
จากการศึกษาพบว่า เมืองกำลังมีการเติบโตสองแบบ 
คือการขยายตัวออกไปนอกเขตเทศบาลเมือง และการเพิ่มความหนาแน่นในเขตเทศบาลเมือง 
ซึ่งส่งผลกระทบต่อโบราณสถาน ในระดับโบราณสถานย่าน และชุมชนเมือง ทำให้เกิดปัญหาความขัดแย้งระหว่างโบราณสถานกับเมือง 
ในแง่โบราณสถานกลายเป็นข้อจำกัดในการเพิ่มความหนาแน่นของชุมชนเมือง 
ขณะที่เมืองก็มีการรุกประชิดและล้อมกรอบโบราณสถานในทุกด้าน ทำให้เกิดปัญหาในด้านการใช้ที่ดิน 
โครงข่ายการสัญจรและการคมนาคม การขาดที่ว่างโล่งและที่พักผ่อนสาธารณะ 
รวมทั้งการปิดตัวของโบราณสถาน 
การเสนอแนะแนวทางแก้ไข 
จึงแบ่งเป็นสองระดับ คือ ในระดับนโยบาย มีเป้าหมายเพื่อให้การศึกษาความรู้ด้านการอนุรักษ์และพัฒนาเมืองแก่ผู้วางแผน ผู้ปฏิบัติการ ในระดับจังหวัดและชุมชน รวมถึงประชาชนในท้องถิ่น 
เพื่อให้เกิดการเข้าใจร่วมกัน มีความสะดวกในด้านการประสานงานด้านอนุรักษ์และพัฒนาเมือง 
ในระดับหน่วยงานและท้องถิ่นทำให้แผนงานสามารถดำเนินตามเป้าหมายได้สำเร็จ 
ระดับชุมชนเมือง แบ่งพื้นที่การอนุรักษ์และพัฒนาเมืองเป็น 2 เขต คือ พื้นที่รอบนอกเขตเทศบาล เป็นพื้นที่การรองรับการขยายตัวของเมืองในอนาคต และพื้นที่ในเขตเทศบาลเป็นเขตอนุรักษ์โบราณสถานและชุมชนเมือง
มีเป้าหมายเพื่อจัดระเบียบการใช้ที่ดิน ระบบสาธารณูปโภค ระบบสาธารณูปการ ระบบโครงข่ายถนน และวงจรการทัศนาจร 
เพื่อเชื่อมความสัมพันธ์และสร้างการพึ่งพาระหว่างโบราณสถานกับเมือง ให้สามารถอยู่ร่วมกันได้อย่างกลมกลืน