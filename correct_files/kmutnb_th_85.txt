การคาดการณ์อุณหภูมิพื้นผิวระดับท้องถิ่นในจังหวัดเชียงใหม่ภายใต้ข้อมูลภาพฉายการเปลี่ยนแปลงภูมิอากาศ
จากปัญหาการเปลี่ยนแปลงภูมิอากาศส่งผลทำให้เกิดการเปลี่ยนแปลงหลายประการรวมทั้งการเปลี่ยนแปลงอุณหภูมิ
มีงานวิจัยมากมายที่พยายามคาดการณ์อุณหภูมิอากาศในอนาคต แต่ยังคงเป็นการคาดการณ์อุณหภูมิเฉลี่ยสำหรับพื้นที่ขนาดใหญ่ระดับประเทศหรือระดับภูมิภาค 
ซึ่งในความเป็นจริงแล้วอุณหภูมิระดับท้องถิ่นอาจสูงกว่าหรือต่ำกว่าค่าอุณหภูมิที่ได้จากการคาดการณ์อุณหภูมิเฉลี่ยระดับประเทศหรือระดับภูมิภาค 
จึงเกิดคำถามว่าหากต้องการทราบข้อมูลอุณหภูมิในอนาคตในพื้นที่ขนาดเล็กระดับท้องถิ่นจะสามารถทำได้อย่างไร 
งานวิจัยนี้จึงประยุกต์ใช้ข้อมูลการเปลี่ยนแปลงอุณหภูมิจากการคาดการณ์การเปลี่ยนแปลงภูมิอากาศของประเทศไทยที่ใช้แบบจำลองภูมิอากาศโลก ECHAM4 ที่มีอยู่ร่วมกับวิธีการสำรวจระยะไกล เพื่อให้ได้ข้อมูลอุณหภูมิในอนาคตระดับท้องถิ่น 
โดยใช้พื้นที่ศึกษาจำนวน 3 อำเภอในจังหวัดเชียงใหม่ ได้แก่ อำเภอเมืองเชียงใหม่ อำเภอสันทราย และอำเภอดอยสะเก็ด เป็นพื้นที่ศึกษานำร่องสำหรับงานวิจัยนี้ก่อน 
ผลจากการศึกษาทำให้ได้ข้อมูลอุณหภูมิระดับท้องถิ่นสูงสุดในแต่ละปีระหว่างปี พ.ศ. 2560–2592 ที่มีขนาดขนาดจุดกริด 30×30 เมตร 
จำนวน 3 ชุดข้อมูล ได้แก่ ชุดข้อมูลอุณหภูมิระดับท้องถิ่นจากภาพฉาย ECHAM4 A2, ECHAM4 B2 และ ECHAM5 A1B ซ
ึ่งมีเงื่อนไขและที่มาในการสร้างภาพฉายที่แตกต่างกัน และพบว่าข้อมูลในระดับท้องถิ่นในแต่ละปีมีความแตกต่างกันค่อนข้างมากเฉลี่ยประมาณ 20°C 
ทำให้เห็นได้ว่าการพิจารณาข้อมูลอากาศระดับท้องถิ่นมีความสำคัญต่อการวางแผนในด้านต่างๆ ที่เฉพาะเจาะจงเช่น การปลูกพืช การเลี้ยงสัตว์ 
ที่ไม่อาจใช้ข้อมูลอุณหภูมิเฉลี่ยของพื้นที่ทั้งจังหวัดได้ 
นอกจากนี้ยังพบว่าในอนาคตอุณหภูมิระดับท้องถิ่นของทั้ง 3 อำเภอ ในจังหวัดเชียงใหม่มีแนวโน้มการเปลี่ยนแปลงอุณหภูมิสูงขึ้น 
และพบว่าแนวโน้มอุณหภูมิท้องถิ่นในอนาคตที่ได้จากภาพฉาย ECHAM5 A1B มีแนวโน้มจะมีอุณหภูมิสูงสุดสูงกว่าชุดข้อมูลอุณหภูมิที่ได้จากจากภาพฉาย ECHAM4 A2 และ ECHAM4 B2 
ดังนั้นตัวแปรที่สำคัญอย่างหนึ่งคือการเลือกใช้ภาพฉายอนาคตที่มีเงื่อนไขที่สอดคล้องกับพื้นที่เพื่อให้สามารถหาแนวทางป้องกันที่ครอบคลุมการเปลี่ยนแปลงภูมิอากาศมากที่สุด