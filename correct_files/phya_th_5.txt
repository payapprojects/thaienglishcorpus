บ่อยครั้งที่มีอาการปวดหลังเรามักจะปล่อยไว้ หรือใช้วิธีกินยาร่วมกับการปรับเปลี่ยนพฤติกรรมเพื่อให้อาการดีขึ้น 
แต่หากเป็นโรคที่เกี่ยวกับกระดูกสันหลังแล้ว 
หากปล่อยไว้จนอาการลุกลามหรือเรื้อรัง
เมื่อตัดสินใจเข้ารับการตรวจอย่างละเอียดก็พบว่าจำเป็นต้องรักษาด้วย “การผ่าตัด” ซึ่งปัจจุบันการผ่าตัดผ่านกล้องนับเป็นทางเลือกที่ดีและได้รับความนิยมมากขึ้นเรื่อยๆ
จากการผ่าตัดแบบเปิดสู่การผ่าตัดผ่านกล้อง
โรคเกี่ยวกับกระดูกสันหลังเป็นโรคที่พบได้บ่อย เกิดกับคนได้ทุกช่วงวัย ไม่ว่าจะเป็นวัยรุ่น วัยทำงาน ไปจนถึงผู้สูงวัย 
ในสมัยก่อนการผ่าตัดโรคกระดูกสันหลังจะเป็นการผ่าตัดแผลใหญ่แบบเปิด 
แต่ด้วยนวัตกรรมทางการแพทย์ที่พัฒนาขึ้นมาก ทำให้การรักษาโรคทางกระดูกสันหลังสามารถทำการผ่าตัดแบบแผลเล็กเจ็บน้อย ที่เรียกว่า “การผ่าตัดผ่านกล้อง” ซึ่งช่วยให้คนไข้ฟื้นตัวเร็ว ลดการเกิดภาวะแทรกซ้อน และได้ผลโดยรวมดีกว่าการผ่าตัดแบบเปิดแผลใหญ่
การผ่าตัดด้วยวิธีนี้ ให้ผลดีกว่าการผ่าตัดเปิดอย่างไร
ผลลัพธ์ที่ได้คือแผลผ่าตัดที่มีขนาดเล็ก ลดการเจ็บปวด เสียเลือดน้อย ผู้ป่วยฟื้นตัวไว และลดโอกาสการเกิดภาวะแทรกซ้อน โดยเฉพาะในผู้ป่วยสูงอายุที่มักจะมีโรคแทรกซ้อนในการผ่าตัดได้ง่ายหากทำการผ่าตัดแบบเปิด 
การผ่าตัดแบบนี้สามารถใช้รักษาโรคต่างๆ ทางกระดูกสันหลังได้หลากหลาย เช่น กรณีกระดูกสันหลังหัก กระดูกสันหลังทับเส้นประสาท เนื้องอกกระดูกสันหลัง กระดูกสันหลังติดเชื้อ
การผ่าตัดแบบนี้เหมาะกับคนไข้แบบไหน
การผ่าตัดแผลเล็กสามารถใช้ได้กับคนไข้ทุกวัย โดยเฉพาะในกลุ่มคนไข้สูงอายุ 
เนื่องจากเป็นการผ่าตัดที่มีการรบกวนระบบกล้ามเนื้อและอวัยวะอื่นๆ น้อย รวมทั้งมีแผลผ่าตัดที่มีขนาดเล็ก สูญเสียเลือดน้อย 
นำไปสู่การฟื้นตัวหลังการผ่าตัดได้ไว ทำให้คนไข้ไม่ต้องพักรักษาตัวที่โรงพยาบาลนานหลายวัน กลับไปใช้ชีวิตประจำวันตามปกติได้เร็วขึ้น
สัญญาณเตือนโรคกระดูกสันหลังที่ต้องระวัง!
ปวดร้าวตามแนวเส้นประสาท เช่น ปวดคอร้าวไปไหล่ แขน  หรือปวดร้าวลงไปที่ขาหรือสะโพก
มีการอ่อนกำลังของกล้ามเนื้อ มือ แขน ไหล่ ขา เข่า ข้อเท้า
รู้สึกชาตามส่วนต่างๆ ของร่างกาย เช่น แขน ขา มือ
มีเลือดออกผิดปกติตามที่ต่างๆ ต้องเฝ้าระวัง  เช่น ไอเป็นเลือด ปวดหลัง ควรสังเกตว่าระบบขับถ่ายผิดปกติหรือไม่
ถ้าผิดปกติอาจมีผลจากการที่กระดูดกดทับเส้นประสาทที่ไขสันหลัง 
ปรับพฤติกรรมลดเสี่ยงโรคกระดูกสันหลัง
ไม่นั่งท่าใดท่าหนึ่งนานๆ หรืออยู่ในท่าใดท่าหนึ่งตลอดเวลา เพราะจะทำให้กล้ามเนื้ออ่อนล้า
ออกกำลังกายสม่ำเสมอ เพื่อให้กล้ามเนื้อรอบๆ กระดูกสันหลังแข็งแรง แต่ไม่ควรออกกำลังกายในลักษณะที่ผาดโผน 
กล้ามเนื้อและเส้นเอ็นที่แข็งแรงจะช่วยพยุงกระดูกสันหลังไว้ได้ และจะช่วยป้องกันภาวะเสื่อมของกระดูกสันหลัง
หลีกเลี่ยงการกระแทก การกระโดด หรือว่าการดึงรั้งกระดูกสันหลังที่ผิดท่า
หมั่นดูแลสุขภาพให้แข็งแรง รวมทั้งกินอาหารที่มีแคลเซียมสูงช่วยบำรุงกระดูก
ควบคุมน้ำหนักตัวให้อยู่ในเกณฑ์มาตรฐาน เพื่อไม่ให้กระดูกสันหลังต้องแบกรับน้ำหนักมากเกินไป