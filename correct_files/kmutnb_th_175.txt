มูลเหตุของความล่าช้าในโครงการก่อสร้างโดยการวิเคราะห์ดัชนีความสำคัญสัมพันธ์
การวิจัยเกี่ยวกับมูลเหตุของความล่าช้าในโครงการก่อสร้างเพื่อเป็นข้อมูลสำหรับการบริหารงานก่อสร้างสำเร็จตามเป้าหมาย
มีตัวแปรที่เป็นมูลเหตุหลากหลาย 
การวิจัยในอดีตเป็นการวิจัยโดยภาพรวมของโครงการซึ่งไม่ตัดกลุ่มที่เป็นมูลเหตุออก
จึงไม่สะท้อนถึงความต่อเนื่องช่วงระยะเวลาของโครงการ 
การวิจัยครั้งนี้ทำการวิเคราะห์ทั้งภาพรวมและแบบตัดกลุ่มมูลเหตุซึ่งจะสามารถแยกทัศนคติของผู้มีส่วนร่วม
โดยแบ่งมูลเหตุจาก กลุ่มผู้ว่าจ้าง กลุ่มผู้ออกแบบและควบคุมงาน 
กลุ่มผู้รับจ้างเก็บข้อมูลจากการสอบถามจากตัวแทนวิศวกรผู้ควบคุมงานทั้งสามกลุ่ม ในโครงการก่อสร้างกรุงเทพและปริมณฑล 
วิเคราะห์และจัดลำดับมูลเหตุความล่าช้าด้วย Relative Importance Index (RII) ซึ่งดัชนีความสำคัญสัมพันธ์แสดงถึงมูลเหตุที่ส่งผลต่อโครงการก่อสร้าง 
ผลการวิจัยมูลเหตุของความล่าช้าโดยรวมอันดับหนึ่งคือ ปัญหาการขาดแคลนแรงงาน อันดับสองคือ การตัดสินใจที่ล่าช้า ทั้งนี้ผลการวิเคราะห์มูลเหตุแบบตัดกลุ่ม 
มูลเหตุจากกลุ่มผู้ว่าจ้างคือ การกำหนดขอบเขตและวัตถุประสงค์ของงานก่อสร้าง การส่งมอบพื้นที่ในการทำงาน กลุ่มผู้ออกแบบและควบคุมงานคือ กระบวนการตัดสินใจที่ล่าช้า กลุ่มผู้รับจ้าง คือ ความผิดพลาดจากการทำงานและปัญหาการขาดแคลนแรงงาน 
ผลการวิจัยแบบตัดกลุ่มยังแสดงถึงการขาดความร่วมมือที่ดีระหว่างกลุ่มผู้มีส่วนร่วมและมีผลจากช่วงการริเริ่มโครงการต่อเนื่องถึงช่วงระหว่างดำเนินการก่อสร้าง