การวิเคราะห์ทางเศรษฐศาสตร์เครื่องสีข้าวขนาดเล็กระดับชุมชน
วัตถุประสงค์ของงานวิจัยนี้คือการวิเคราะห์ค่าทางเศรษฐศาสตร์ของเครื่องสีข้าวขนาดเล็ก
ที่คณะผู้วิจัยได้พัฒนาขึ้นโดยเครื่องสีข้าวที่พัฒนาขึ้นมีหลักการทำงาน คือ การทำความสะอาด การสี การขัดขาว และการคัดขนาด 
ตลอดจนสามารถสีข้าวเปลือกให้เป็นข้าวกล้อง ข้าวซ้อมมือ และข้าวขาวได้ตามความต้องการของผู้บริโภค 
จากการทดสอบเครื่องสีข้าว สีข้าวเปลือกพันธุ์ขาวดอกมะลิ 105 ที่มีความชื้นไม่เกิน 14% พบว่าเครื่องสีข้าวมีความสามารถในการสีข้าวเปลือกเท่ากับ 100 กิโลกรัมต่อชั่วโมง ประสิทธิภาพการสีข้าวเท่ากับ 66% และประสิทธิผลการสีข้าวเท่ากับ 42% 
สำหรับจากการพิจารณาค่าต้นทุนคงที่ และค่าต้นทุนแปรผันของการใช้งานเครื่องสีข้าว ในกรณีที่ขายผลผลิตจากการสีข้าวได้ทั้งหมด ผลที่ได้แสดงให้เห็นว่าจุดคุ้มทุนในการสีข้าวกล้องและการสีข้าวขาวเท่ากับ 1,103.76 และ 6,259.08 กิโลกรัมข้าวเปลือกต่อปี ตามลำดับ และระยะเวลาในการคืนทุนของเครื่องสีข้าว ในกรณีสีข้าวกล้องจำหน่าย และสีข้าวขาวจำหน่ายมีค่าเท่ากับ 262.56 และ 1,537 ชั่วโมง ตามลำดับ