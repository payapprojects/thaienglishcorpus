เทคโนโลยีเซิร์ฟเวอร์เสมือนเกิดขึ้นจากการนำเอาเซิร์ฟเวอร์หลายๆ เครื่องมารวมอยู่ในเครื่องเซิร์ฟเวอร์เครื่องเดียว
ซึ่งจำเป็นที่ต้องมีกรรมวิธีการจองหน่วยความจำเข้ามาช่วย 
แต่เดิมวิธีการจองหน่วยความจำบนเครื่องจักรเสมือนมีเพียงการจองแบบคงที่เท่านั้น 
ในภายหลัง Microsoft Hyper-V ได้นำเสนอวิธีการจองหน่วยความจำแบบไดนามิคขึ้นเพื่อช่วยเพิ่มความสามารถในการจัดการบริหารหน่วยความจำ 
แต่กรรมวิธีการจองหน่วยความจำแบบไดนามิคนั้น จะมีการใช้ทรัพยากรบนเซิร์ฟเวอร์เพิ่มเติมในการทำงานด้วย 
งานวิจัยนี้ได้ทำการทดลองเปรียบเทียบการใช้พลังงานในเครื่องจักรเสมือนที่มีวิธีการจองหน่วยความจำแตกต่างกันคือ แบบคงที่และแบบไดนามิค
โดยวัดการใช้พลังงานของแอปพลิเคชันตัวอย่างประเภท I/O และ Memory-intensive บนสภาพแวดล้อมการทำงานเดียวกันบนเซิร์ฟเวอร์เสมือนพบว่า 
แอปพลิเคชันที่ทำงานบนเซิร์ฟเวอร์เสมือนที่มีการจองหน่วยความจำแบบไดนามิคจะมีการใช้พลังงาน
โดยเฉลี่ยมากกว่าเซิร์ฟเวอร์เสมือนที่มีการจองหน่วยความจำแบบคงที่อยู่ที่ 5–10% แต่ค่าการใช้พลังงานส่วนเกินนี้สามารถลดลงเหลือ 0.16–1.02% ได้ด้วยการปรับตั้งค่า Memory Buffer ที่ 20% ขึ้นไป 
วิธีการจองหน่วยความจำแบบคงที่นี้จะมีประโยชน์สำหรับนำไปใช้บนเซิร์ฟเวอร์เสมือนที่ต้องการประหยัดการใช้พลังงานในการทำงานประเภทI/O และ Memory-intensive 
และหากจำเป็นต้องใช้วิธีการจองหน่วยความจำแบบไดนามิคในการทำงานประเภทI/O-intensive ควรมีการปรับค่า Memory Buffer ไว้ที่ 20% ขึ้นไป เพื่อผลลัพธ์ในการประหยัดพลังงานที่ดีที่สุดสำหรับเซิร์ฟเวอร์เสมือนที่จองหน่วยความจำแบบไดนามิค