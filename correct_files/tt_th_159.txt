การศึกษาครั้งนี้มีวัตถุประสงค์เพื่อ พัฒนาแนวปฏิบัติการพยาบาลในการสร้างแบบประเมินความพร้อมของผู้ป่วยก่อนการย้ายออกจากหอผู้ป่วยหนักโรคหัวใจ (CCU) 
โดยใช้ขั้นตอนการดำเนินการของ Evidence Based Model(Soukup, 2000) หลักฐานเชิงประจักษ์ที่ใช้ในการพัฒนาแนวปฏิบัติการพยาบาลประกอบด้วยงานวิจัย 7 เรื่อง และมาตรฐานแนวทางการปฏิบัติ 1 เรื่อง 
งานวิจัยทั้ง 7 เรื่อง ทั้งหมดไม่ใช่การศึกษาเชิงทดลอง ได้แก่ การศึกษาความสัมพันธ์เชิงพรรณนา และการศึกษาเชิงคุณภาพ หรือ การศึกษารายกรณี แนวทางปฏิบัติ
ในการประเมินความพร้อมของผู้ป่วยก่อนย้ายออกจากหอผู้ป่วยหนักโรคหัวใจประกอบด้วยการประเมินสภาพและพยาธิสภาพ 6 ประเด็น 
หลังผ่านการตรวจสอบ และเห็นชอบจากผู้ทรงคุณวุฒิจำนวน 3 ท่าน ได้ปรับปรุงแก้ไขจนได้เนื้อหา ของการประเมินความพร้อมของผู้ป่วยก่อนการย้ายออกจากหอผู้ป่วยหนักโรคหัวใจที่เหมาะสม 
ผู้ศึกษามีข้อเสนอแนะว่า ก่อนการนำแนวปฏิบัติการพยาบาลไปใช้ ควรมีการทดลองใช้และประเมินผลก่อนการใช้จริง 
ควรได้รับความเห็นชอบและการยอมรับจากแพทย์ก่อน และพยาบาลควรมีศักยภาพเพียงพอในการใช้แบบประเมิน 
ในอนาคตควรมีการศึกษาข้อมูลเพิ่มเติมอยู่เสมอเพื่อการพัฒนาอย่างต่อเนื่อง และควรมีการนำแนวปฏิบัติไปทดสอบผลสัมฤทธิ์ด้วยกระบวนการวิจัยต่อไป