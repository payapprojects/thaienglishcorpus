มะเร็งรังไข่
มะเร็งรังไข่ (ovarian cancer) เป็นมะเร็งที่พบได้บ่อยเป็นอันดับ 2 ของมะเร็งระบบอวัยวะสืบพันธุ์สตรี
พบได้ในผู้หญิงหลายช่วงวัยทั้งในวัยเด็กและวัยเจริญพันธุ์ แต่มักพบมากในผู้หญิงที่มีอายุ 40-60 ปี 
โรคนี้เกิดจากการที่มีเซลล์มะเร็งเจริญเติบโตในรังไข่ซึ่งเป็นอวัยวะสำคัญที่มีหน้าที่ในการผลิตไข่และฮอร์โมนเพศหญิง
สาเหตุและปัจจัยเสี่ยงของโรคมะเร็งรังไข่
อาการของโรคมะเร็งรังไข่
แนวทางการรักษาโรคมะเร็งรังไข่
การป้องกัน
สาเหตุและปัจจัยเสี่ยงของโรคมะเร็งรังไข่
ในปัจจุบันยังไม่ทราบสาเหตุที่แน่ชัดของมะเร็งรังไข่ แต่มีผลงานวิจัยที่พบปัจจัยเสี่ยงที่อาจมีความเกี่ยวข้องกับโรคนี้ ดังนี้
คนในครอบครัวโดยเฉพาะมารดา พี่สาว/น้องสาว หรือลูกสาวมีประวัติสุขภาพเคยเป็นมะเร็งรังไข่
อายุมากกว่า 50 ปีขึ้นไป
มีประจำเดือนครั้งแรกก่อนอายุ 12 ปี
ยังไม่เคยตั้งครรภ์/คลอดบุตร
คลอดบุตรคนแรกหลังจากอายุ 30 ปีแล้ว
หมดประจำเดือนช้ากว่าอายุ 55 ปี
มีประวัติสุขภาพเคยเป็นมะเร็งเต้านมหรือมะเร็งลำไส้
อาการของโรคมะเร็งรังไข่
มะเร็งรังไข่ในระยะแรกอาจไม่มีอาการแสดง 
แต่หากมีอาการดังต่อไปนี้ควรปรึกษาแพทย์ผู้เชี่ยวชาญเพื่อวินิจฉัยเพิ่มเติม
รู้สึกอึดอัดในช่องท้อง
อาหารไม่ย่อย ท้องอืดท้องเฟ้อ หรือปวดท้อง
รู้สึกอิ่มจนอึดอัดถึงแม้รับประทานอาหารอ่อนๆ
คลื่นไส้
ท้องเสีย ท้องผูก
ปัสสาวะบ่อย
เบื่ออาหาร
น้ำหนักขึ้นหรือลดโดยไม่ทราบสาเหตุ
มีเลือดออกผิดปกติจากช่องคลอด
แนวทางการรักษาโรคมะเร็งรังไข่
การรักษาโรคมะเร็งรังไข่ขึ้นอยู่กับหลายปัจจัย เช่น ระยะของการดำเนินของโรค
ซึ่งแพทย์ผู้เชี่ยวชาญจะเป็นผู้ประเมินแนวทางการรักษาอย่างเหมาะสมให้กับผู้ป่วยแต่ละราย
แนวทางการรักษาโรคมะเร็งรังไข่ ได้แก่
การผ่าตัด หากแพทย์วินิจฉัยว่าเซลล์มะเร็งที่เจริญเติบโตในรังไข่ยังมีขนาดไม่ใหญ่และยังไม่มีการลุกลามมาก 
แพทย์จะพิจารณารักษาด้วยการผ่าตัดเพื่อนำเอาก้อนมะเร็งและเนื้อเยื่อรอบๆ ออก หรืออาจผ่าตัดต่อมน้ำเหลืองในบริเวณใกล้เคียงออกด้วย
การใช้เคมีบำบัด เป็นการใช้ยาในการฆ่าเซลล์มะเร็ง 
เคมีบำบัดมีอยู่หลายรูปแบบ เช่น การใช้ยาเม็ด ยาฉีด หรือฉีดผ่านสายเข้าร่างกาย
เมื่อยาเข้าสู่กระแสเลือดแล้วจะเดินทางไปยังส่วนต่างๆ ของร่างกายและฆ่าเซลล์มะเร็งที่อยู่ในร่างกาย (แต่ก็ส่งผลฆ่าเซลล์ร่างกายที่ดีด้วยเช่นกัน)
การใช้รังสีรักษา เป็นการใช้รังสีเพื่อฆ่าเซลล์มะเร็งและทำให้ก้อนมะเร็งมีขนาดเล็กลง
การใช้รังสีนั้นอาจเป็นการฉายรังสีจากภายนอกร่างกายและฉายตรงเข้าสู่ร่างกาย
การป้องกันมะเร็งรังไข่
ปัจจุบันยังไม่มีแนวทางเฉพาะสำหรับการป้องกันมะเร็งรังไข่ เนื่องจากยังไม่ทราบสาเหตุที่แน่ชัดของโรคนี้
อีกทั้งมะเร็งรังไข่ในระยะแรกๆ มักไม่แสดงอาการ ดังนั้นวิธีที่ดีที่สุดคือหมั่นสังเกตสิ่งผิดปกติที่เกิดขึ้นกับร่างกาย
รวมทั้งตรวจสุขภาพและตรวจภายในหรือทำอัลตราซาวนด์ช่องท้องอย่างน้อยปีละครั้งเพื่อตรวจเช็กว่ามีก้อนในช่องท้องหรือไม่
 