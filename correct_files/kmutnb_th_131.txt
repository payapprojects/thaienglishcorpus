ระบบชาญฉลาดวางแผนเส้นทางอัตโนมัติโดยขั้นตอนวิธีเชิงพันธุกรรมออนไลน์
งานวิจัยฉบับนี้ได้เสนอการประยุกต์ใช้ขั้นตอนวิธีเชิงพันธุกรรม (Genetic Algorithm) เพื่อสร้างเส้นทางอัตโนมัติออนไลน์ โดยจะนำข้อมูลเส้นทางเดินของพนักงานจ่ายพัสดุเพื่อนำข้อมูลไปวิเคราะห์และปรับปรุงเส้นทางการนำจ่ายพัสดุของระบบบริการขนส่งแบบด่วนพิเศษในจังหวัดอุดรธานีให้ได้เส้นทางที่ดีที่สุดสั้นที่สุด ประหยัดเวลา และสะดวกสบาย เพื่อให้ทันต่อความต้องการของลูกค้าและการใช้ทรัพยากรที่น้อยที่สุดไม่ว่าจะเป็นด้านเวลาและระยะทางของเส้นทาง เพื่อที่จะใช้บริหารทรัพยากรให้คุ้มค่ามากที่สุดในการเดินทางของพนักงานขนส่งพัสดุในจังหวัดอุดรธานี 
ซึ่งพนักงานนำจ่ายพัสดุจะทำการกำหนดสถานที่ในการจัดส่งตามจำนวนที่ต้องการ 
จากนั้นระบบจะทำการประมวลผลเพื่อหาเส้นทางที่ดีที่สุดโดยจะเดินทางไปในทุกจุดที่กำหนดไว้โดยใช้ขั้นตอนวิธีเชิงพันธุกรรม 
ในการทดสอบประสิทธิภาพของงานวิจัยที่นำเสนอผู้วิจัยได้ทำการทดสอบเปรียบเทียบกับวิธีการค้นหาแบบที่ดีที่สุดกรีดี (Greedy Best First Search) การค้นหาแบบเอ-สตาร์ (A* Search) และการค้นหาโดยพนักงานนำจ่ายพัสดุที่มีความเชี่ยวชาญในการส่งของ 
ซึ่งจากผลการทดลองพบว่าวิธีการที่นำเสนอสามารถจัดการหาเส้นทางที่ดีมากกว่าวิธีการที่นำมาเปรียบเทียบทั้งด้านระยะทางและเวลา 
และจากการทดสอบความพึงพอใจของผู้ใช้พบว่าระบบที่นำเสนอมีความพึงพอใจของผู้ใช้ในระดับที่ดี 
ซึ่งจากการทดสอบทั้งหมดพบว่าวิธีการที่นำเสนอสามารถหาเส้นทางที่เหมาะสมได้อย่างมีประสิทธิภาพและเหมาะสมที่จะเป็นเครื่องมือในการช่วยเหลือพนักงานขนส่งให้สามารถทำงานได้อย่างมีประสิทธิภาพมากขึ้น