การแพร่กระจายของคลื่นแม่เหล็กไฟฟ้าผ่านบริเวณที่มีฝนตกนอกจากได้รับผลกระทบในลักษณะของการลดทอนแล้ว ยังเกิดการเปลี่ยนโพลาไรเซชันอีกด้วย 
ปรากฎการณ์นี้ก่อให้เกิดปัญหาการรบกวนข้ามช่องสื่อสาร ซึ่งมีผลกระทบต่อสมรรถนะของระบบสื่อสาร 
การศึกษาปัญหาดังกล่าวในเชิงทดลองสามารถทำได้โดยตรวจวัดสัญญาณในข่ายเชื่อมโยงเปรียบเทียบระหว่างขณะที่ไม่มีฝนตกและขณะที่มีฝนตก แต่การทำในลักษณะดังกล่าวต้องรอให้เกิดฝนตกจริง 
ทำให้เป็นการไม่สะดวกสำหรับการศึกษาเบื้องต้นเพื่อความเข้าใจกลไกการเปลี่ยนโพลาไรเซชันเนื่องจากฝน 
ผู้วิจัยจึงได้ทำการพัฒนาชุดทดลองที่สามารถจำลองสภาพการแพร่กระจายคลื่นผ่านบริเวณที่มีฝนตกเพื่อการประโยชน์ทางด้านการศึกษาในเบื้องต้นนี้ 
ชุดทดลองที่จัดสร้างขึ้นสามารถปรับค่าปัจจัยบางประการที่มีผลต่อลักษณะสมบัติการแพร่กระจายคลื่นได้ในระดับหนึ่ง 
โดยค่าปัจจัยเหล่านี้ได้มาจากการวิเคราะห์ทางทฤษฎี 
ผลการตรวจวัดแสดงให้เห็นถึงการเกิดผลต่างของการลดทอนและผลต่างของการเลื่อนเฟสซึ่งเป็นกลไกในการเกิดการเปลี่ยนโพลาไรเซชัน 
แม้ปริมาณที่ตรวจวัดได้มีความแตกต่างจากผลการวิเคราะห์ทางทฤษฎีเนื่องจากลักษณะของฝนจริงที่เป็นค่าปัจจัยที่ใช้ในการวิเคราะห์แตกต่างจากลักษณะฝนที่ได้จากชุดทดลอง 
ดังนั้นชุดทดลองที่ได้จัดสร้างขึ้นจึงสามารถใช้ศึกษาเบื้องต้นเกี่ยวกับปัญหาการเปลี่ยนโพลาไรเซชันของคลื่นแม่เหล็กไฟฟ้าเนื่องจากฝนได้