เรียนรู้เกี่ยวกับฮอตสปอต รวมถึงการใช้งานฮอตสปอตเพื่อเข้าถึงอินเทอร์เน็ตอย่างปลอดภัยด้วยอุปกรณ์เคลื่อนที่ของคุณผ่านระบบ Wi-Fi1
ฮอตสปอตคืออะไร อยู่ที่ไหน และคุณจะเชื่อมต่อกับฮอตสปอตพร้อมทั้งปกป้องความเป็นส่วนตัวและความปลอดภัยของคุณได้อย่างไร
หากคุณเคยตอบอีเมล หรือท่องอินเทอร์เน็ตบนอุปกรณ์เคลื่อนที่ในที่สาธารณะ หรือแม้แต่ที่สำนักงานหรือที่บ้านของคุณ ก็เป็นไปได้ที่คุณจะเชื่อมต่อกับฮอตสปอต Wi-Fi 
การเชื่อมต่อรูปแบบนี้ไม่เพียงแต่จะสะดวกอย่างมากเท่านั้น แต่ยังไม่ต้องใช้ข้อมูลสมาร์ทโฟนของคุณอีกด้วย 
ซึ่งไม่น่าแปลกใจเลยว่า เหตุใดฮอตสปอตจึงกลายเป็นที่สำคัญอย่างมากสำหรับสาธารณูปโภคพื้นฐานและประสบการณ์การใช้งานอินเทอร์เน็ตของเรา
ทุกวันนี้มีผู้คนนับล้านเชื่อมต่อเข้ากับฮอตสปอตสาธารณะเพื่อตอบสนองความต้องการด้านข้อมูลของพวกเขา 
จากค่าประมาณการ มีฮอตสปอตนับ 200 ล้านจุดทั่วโลก และจะมีฮอตสปอตหนึ่งจุดต่อคน 20 คนบนโลกภายในปี 2018 
ด้วยไลฟ์สไตล์สมัยใหม่ที่เชื่อมต่อกับดิจิตอลตลอดเวลา ผู้คนจึงคาดหวังที่จะเชื่อมต่ออยู่ตลอดเวลา และจุดเชื่อมต่อ Wi-Fi สาธารณะจะขยายไปสู่เครือข่ายฮอตสปอตทั่วโลกเพื่อตอบสนองความต้องการเหล่านั้น
คำศัพท์
ก่อนที่เราจะเรียนรู้วิธีการเชื่อมต่อกับฮอตสปอตและประเด็นด้านความปลอดภัยที่เกี่ยวข้อง เรามากำหนดความหมายของสิ่งที่เราจะพูดถึงก่อน 
แม้ว่าบางคนใช้คำว่า “ฮอตสปอต” และ “ฮอตสปอตแบบเคลื่อนที่” สลับกันไปมา แต่สองสิ่งนี้มีความหมายที่แตกต่างกัน
ฮอตสปอต: ฮอตสปอตคือตำแหน่งทางกายภาพที่ผู้คนสามารถเข้าถึงอินเทอร์เน็ต หรือใช้ Wi-Fi ผ่านเครือข่ายไร้สายในพื้นที่ (WLAN) ด้วยเราเตอร์ที่เชื่อมต่อเข้ากับผู้ให้บริการอินเทอร์เน็ต 
ผู้คนส่วนใหญ่เรียกตำแหน่งเหล่านี้ว่า “ฮอตสปอต Wi-Fi” หรือ “การเชื่อมต่อ Wi-Fi” 
อธิบายง่ายๆ ได้ว่า ฮอตสปอตคือตำแหน่งทางกายภาพที่ผู้ใช้สามารถเชื่อมต่ออุปกรณ์เคลื่อนที่ของพวกเขา เช่น สมาร์ทโฟนและแท็บเล็ต เข้ากับอินเทอร์เน็ตแบบไร้สาย
ฮอตสปอตจะอยู่ในสถานที่ส่วนบุคคลหรือสถานที่สาธารณะก็ได้ เช่น ร้านกาแฟ โรงแรม สนามบิน หรือแม้แต่บนเครื่องบิน 
แม้ว่าฮอตสปอตสาธารณะจำนวนมากจะมอบการเข้าถึงแบบไร้สายบนเครือข่ายแบบเปิดโดยไม่คิดเงิน 
แต่ฮอตสปอตจุดอื่นๆ อาจต้องชำระเงินเพื่อใช้งาน คุณจะได้เรียนรู้วิธีเชื่อมต่ออุปกรณ์เคลื่อนที่กับฮอตสปอต Wi-Fi ในบทความส่วนถัดไป
ฮอตสปอตแบบเคลื่อนที่: ฮอตสปอตแบบเคลื่อนที่ (บางครั้งเรียกว่าฮอตสปอตแบบพกพา) คือฮอตสปอตที่เคลื่อนที่ได้! ในขณะที่ฮอตสปอต Wi-Fi แบบ “ปกติ” จะผูกติดอยู่กับตำแหน่งทางกายภาพ คุณสามารถสร้างฮอตสปอตแบบเคลื่อนที่โดยใช้ข้อมูลสมาร์ทโฟนในการเชื่อมต่อแล็ปท็อปของคุณเข้ากับอินเทอร์เน็ต 
กระบวนการนี้เรียกว่า “การเชื่อมโยงเครือข่าย” ซึ่งจะอธิบายเพิ่มเติมในภายหลัง
คุณยังควรทราบความหมายของคำเหล่านี้เมื่อพูดถึงฮอตสปอต Wi-Fi ด้วย
จุดเชื่อมต่อ (จุดเชื่อมต่อไร้สาย): จุดเชื่อมต่อไร้สาย (WAP) คืออุปกรณ์เครือข่ายที่อนุญาตให้อุปกรณ์ที่รองรับ Wi-Fi เชื่อมต่อเข้ากับเครือข่ายแบบมีสาย 
WAP สามารถเชื่อมต่อทางกายภาพเข้ากับเราเตอร์ หรือรวมเข้ากับเราเตอร์ได้ WAP ไม่ใช่ฮอตสปอต ซึ่งเป็นตำแหน่งทางกายภาพที่ Wi-Fi สามารถเข้าถึง WLAN ได้
Wi-Fi: Wi-Fi คือเทคโนโลยีที่ทำให้คุณสามารถเชื่อมต่อสมาร์ทโฟน หรือคอมพิวเตอร์ของคุณเข้ากับอินเทอร์เน็ตผ่านการเชื่อมต่อแบบไร้สายได้ 
โดยใช้สัญญาณวิทยุในการรับส่งข้อมูลระหว่างอุปกรณ์ที่เปิดใช้งานและ WAP
SSID: Service Set Identifier (โดยทั่วไปเรียกว่า SSID) เป็นชื่อเฉพาะของเครือข่ายไร้สาย 
คุณจำเป็นต้องรู้ชื่อของเครือข่ายไร้สายเพื่อเชื่อมต่อกับเครือข่าย 
คอมพิวเตอร์หรือสมาร์ทโฟนของคุณสามารถค้นหาเครือข่ายไร้สายที่พร้อมใช้งานได้ โดยผู้คนส่วนใหญ่มักจะตั้งชื่อเครือข่ายของพวกเขาแบบง่ายๆ ตั้งแต่ “โทรศัพท์ของบ๊อบ” “แขกของโรงแรม” จนไปถึง “ออกไปจาก LAN ของฉัน”
ตอนนี้คุณได้เข้าใจคำศัพท์บางคำที่เกี่ยวข้องกับฮอตสปอตแล้ว เราจะมาเรียนรู้วิธีเชื่อมต่อกับฮอตสปอตกัน
วิธีการเชื่อมต่อกับฮอตสปอต Wi-Fi
คุณอาจเชื่อมต่อสมาร์ทโฟนหรือแล็ปท็อปของคุณผ่านฮอตสปอต Wi-Fi หลายจุดตลอดทั้งวัน ไม่ว่าคุณจะอยู่ที่สำนักงาน ที่บ้าน หรือในสถานที่สาธารณะ เช่น ร้านกาแฟ หรือสนามบิน 
การใช้ฮอตสปอตเป็นวิธีง่ายๆ ที่ช่วยให้ชีวิตที่วุ่นวายของคุณเชื่อมต่อได้ตลอดเวลา
เชื่อมต่อกับฮอตสปอตไร้สายด้วยขั้นตอนง่ายๆ เรามาใช้สมาร์ทโฟนของคุณเป็นตัวอย่างกัน 
คุณต้องการตอบอีเมลที่สนามบินขณะที่กำลังรอเที่ยวบินของคุณอยู่ และคุณไม่อยากใช้ข้อมูลมือถือของคุณ คุณสามารถตั้งค่าสมาร์ทโฟนเพื่อแจ้งเตือนเมื่อสมาร์ทโฟนของคุณอยู่ในระยะของเครือข่ายไร้สาย 
หรือคุณยังสามารถค้นหาเครือข่ายไร้สายผ่านทางการตั้งค่าบนโทรศัพท์ของคุณได้ โดยขั้นตอนในการเชื่อมต่อกับฮอตสปอต Wi-Fi จะขึ้นอยู่กับประเภทของอุปกรณ์ เช่น Android* iPhone* หรือยี่ห้ออื่นๆ แต่ภาพรวมมีดังนี้
คลิกไอคอนไร้สายบนอุปกรณ์ของคุณเพื่อดูชื่อเครือข่ายไร้สายที่อยู่ใกล้เคียง เลือกเครือข่ายไร้สาย บางครั้งคุณอาจต้องกด “เชื่อมต่อ”
ป้อนคีย์ความปลอดภัยหรือรหัสผ่าน 
เครือข่ายไร้สายส่วนใหญ่ได้รับการรักษาความปลอดภัยและต้องใช้รหัสผ่านเพื่อทำการเชื่อมต่อ 
เครือข่ายบางเครือข่ายอาจไม่ปลอดภัย หรือเป็นเครือข่ายแบบเปิด และไม่ต้องใช้รหัสผ่าน คุณจะต้องระวังเมื่อคุณเข้าถึงเครือข่ายเหล่านี้ เพราะอาจมีความเสี่ยงด้านความปลอดภัย
เลือกประเภทเครือข่าย (บ้าน ที่ทำงาน หรือสาธารณะ หากคุณใช้อุปกรณ์ Windows*) 
เลือกประเภทเครือข่ายเพื่อสร้างระดับความปลอดภัยที่เหมาะสมสำหรับตำแหน่งของคุณ 
หากคุณเลือก “บ้าน” หรือ “ที่ทำงาน” อุปกรณ์อื่นๆ จะสามารถค้นพบอุปกรณ์ของคุณได้ 
ตรวจสอบให้แน่ใจว่า คุณเลือกใช้รูปแบบ “สาธารณะ” หากคุณอยู่ในที่สาธารณะ เช่น ร้านกาแฟ โรงแรม สนามบิน และสถานที่อื่นๆ ที่คล้ายคลึงกัน 
เรียบแล้ว! คุณจะออนไลน์ได้ทันที
คุณอาจเชื่อมต่อกับเครือข่ายแบบเปิด เครือข่ายที่ไม่ปลอดภัย หรือเครือข่ายเชิงพาณิชย์/ต้องชำระเงิน โดยขึ้นอยู่กับสถานที่ที่คุณอยู่และประเภทของฮอตสปอตที่อยู่ใกล้คุณ 
คุณอาจถูกขอให้ลงทะเบียนเพื่อสร้างบัญชี หรือใช้บริการที่ต้องชำระเงิน เช่น Boingo* หรือ iPass* ซึ่งนำเสนอแผนการเข้าถึง Wi-Fi โดยขึ้นอยู่กับเวลาที่คุณวางแผนที่จะใช้งานอินเทอร์เน็ต
สมมติว่าคุณไม่สามารถหาฮอตสปอต Wi-Fi ในบริเวณใกล้เคียงได้ 
อ่านต่อเพื่อเรียนรู้วิธีการใช้สมาร์ทโฟนเป็นฮอตสปอตแบบพกพา
การใช้สมาร์ทโฟนของคุณเป็นฮอตสปอตแบบเคลื่อนที่
หากคุณอยู่ในสถานที่ที่ไม่มีฮอตสปอต และคุณต้องการเชื่อมต่อแล็ปท็อปเข้ากับอินเทอร์เน็ต คุณสามารถใช้โทรศัพท์ของคุณเป็นฮอตสปอต Wi-Fi แบบเคลื่อนที่ผ่านกระบวนการที่เรียกว่า “การเชื่อมโยงเครือข่าย” 
ซึ่งขั้นตอนนี้จะช่วยให้แล็ปท็อปของคุณเชื่อมต่อกับอินเทอร์เน็ต และแบ่งปันข้อมูลของสมาร์ทโฟน
แม้ว่าขั้นตอนการตั้งค่าจะแตกต่างกันไปตามประเภทของสมาร์ทโฟนและผู้ให้บริการอินเทอร์เน็ตของคุณ แต่คุณจะสามารถค้นหาคำแนะนำได้จากการตั้งค่าโทรศัพท์ของคุณ หรือเมนูการจัดการการเชื่อมต่อ 
เพื่อความปลอดภัย คุณจะต้องตรวจสอบให้แน่ใจว่าคุณใช้รหัสผ่าน Wi-Fi ในการเข้าถึง เพื่อที่ผู้ใช้อินเทอร์เน็ตในบริเวณใกล้เคียงจะไม่สามารถเข้าถึงโทรศัพท์หรือแล็ปท็อปของคุณได้ 
นอกจากนี้ โปรดทราบว่าการเชื่อมต่อแล็ปท็อปกับโทรศัพท์จะใช้ข้อมูลมือถือของคุณ ดังนั้นอย่าลืมติดตามการใช้งานของคุณเพื่อหลีกเลี่ยงค่าธรรมเนียมการใช้งานเกินขีดจำกัด
พอคุณเชื่อมต่อได้ก็เสร็จแล้ว ใช่ไหม ก็ไม่เชิง 
คุณควรทราบว่าแม้การใช้ฮอตสปอต Wi-Fi จะเป็นวิธีที่สะดวกในการเชื่อมต่อกับงาน ครอบครัว และเพื่อนๆ 
แต่การเชื่อมต่อฮอตสปอตยังนำมาซึ่งความเสี่ยงด้านความปลอดภัยบางประการเช่นกัน
ความปลอดภัยของฮอตสปอต
หนึ่งในความเสี่ยงของการเชื่อมต่อกับอินเทอร์เน็ตคือเทคโนโลยีที่ช่วยให้เราสามารถติดตามงานและชีวิตส่วนตัว อาจเป็นช่องโหว่ในการถูกโจมตีโดยโจรขโมยเอกลักษณ์บุคคลและแฮกเกอร์
เมื่อมองหาฮอตสปอต Wi-Fi แบบสาธารณะ ตรวจสอบให้แน่ใจว่าคุณได้เชื่อมต่อสมาร์ทโฟนหรือแล็ปท็อปของคุณเข้ากับผู้บริการที่มีชื่อเสียงเท่านั้น ตัวอย่างเช่น เครือข่ายไร้สายของโรงแรมหรือร้านกาแฟ 
โปรดระวังการเชื่อมต่อกับฮอตสปอตที่สะกดชื่อผิดเช่น Bongo แทนที่จะเป็น Boingo เพราะบางครั้ง แฮกเกอร์จะใช้ชื่อที่ดูไร้เดียงสาเหล่านี้เพื่อหลอกผู้ใช้ที่มีภารกิจมากมายจนไม่ได้สังเกตอย่างละเอียด 
แฮกเกอร์ยังสามารถกระจายมัลแวร์ (ซอฟต์แวร์ที่สามารถสร้างความเสียหายหรือปิดใช้งานคอมพิวเตอร์ของคุณ) ผ่านการเชื่อมต่อ Wi-Fi ที่ไม่ปลอดภัย โดยเฉพาะอย่างยิ่ง ในกรณีที่คุณใช้โปรแกรมแบ่งปันไฟล์ผ่านเครือข่ายเดียวกัน
Virtual Private Network (VPN)
ในกรณีที่คุณกังวลด้านความปลอดภัยในการใช้งานฮอตสปอต Wi-Fi สาธารณะ คุณควรจะสร้าง Virtual Private Network (VPN) ซึ่งจะช่วยให้คุณสามารถใช้งานอินเทอร์เน็ตผ่านการเชื่อมต่อที่เข้ารหัสไว้ 
แม้ว่าวิธีการนี้จะสามารถป้องกันแฮกเกอร์ได้เนื่องจากข้อมูลของคุณได้รับการเข้ารหัสไว้ โปรดทราบว่าวิธีการนี้จะชะลอความเร็วในการเข้าถึงอินเทอร์เน็ตของคุณ เพราะระบบจะต้องใช้พลังประมวลผลในการเข้ารหัสและถอดรหัสการส่งข้อมูลของคุณ
ค้นหาโซลูชัน VPN ที่ใช้งานได้จริง
หากคุณสนใจที่จะใช้งาน VPN เพื่อป้องกันตัวเองในโลกออนไลน์:
ลงทุนกับบริการแบบรายเดือน 
นี่คือหนึ่งในโซลูชันที่มีการใช้งานอย่างแพร่หลาย 
ตรวจสอบให้แน่ใจว่าคุณได้ศึกษาก่อนซื้อ
พิจารณาการซื้อเราเตอร์ที่เปิดใช้งาน VPN ได้ 
ในตลาดมีเราเตอร์หลายรุ่นที่ทำให้การตั้งค่า VPN ของคุณง่ายขึ้นด้วยอุปกรณ์เคลื่อนที่ที่รองรับ Wi-Fi 
มากกว่า 9 พันล้านเครื่องที่คาดว่าจะถูกใช้งานภายในสิ้นปีนี้ ทำให้ความสำคัญของฮอตสปอตและ Wi-Fi ในชีวิตของเรานั้นไม่ใช่เรื่องที่กล่าวเกินจริงอีกต่อไป