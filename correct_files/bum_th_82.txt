สิว
สิว คือ ภาวะที่รูขุมขนเกิดการอุดตัน อักเสบ หรือบางครั้งเกิดการติดเชื้อ ซึ่งอาจส่งผลให้เกิดความเจ็บปวดหรือแผลเป็นตามมาได้
สาเหตุ
สิวเกิดจากเซลล์ผิวหนังบริเวณรูขุมขนมีการแบ่งตัวและหลุดลอกผิดปกติ ทำให้เกิดการอุดตันและเกิดเป็นหัวสิว (comedone)
หรืออาจมีการอักเสบจากแบคทีเรียในต่อมไขมัน 
มักพบในผู้ที่มีผิวมัน 
สำหรับสาเหตุอื่นๆ อาจเกิดจากระดับฮอร์โมนเพศชาย (หรือที่เรียกว่าแอนโดรเจน) มีการเปลี่ยนแปลง ต่อมไขมันผลิตไขมันมากขึ้น นอกจากนี้อาจเกิดจากยาทา ยารับประทานบางชนิด ผลิตภัณฑ์บำรุงผิวหรือเครื่องสำอางได้ด้วย
อาการ
เริ่มจากตุ่มเล็กๆ อาจมีสีขาวขุ่นหรือเป็นจุดดำ
หากมีการอักเสบจะพบตุ่มหนอง มีสีแดง หรือคล้ายฝี ทำให้เกิดความเจ็บปวดหรือแผลเป็น
ทางเลือกในการรักษา
การรักษาสิวอาจต้องใช้เวลาหลายสัปดาห์
โดยมีทางเลือกในการรักษาดังนี้
ใช้ยารักษาสิว
ยาทา เช่น benzoyl peroxide วิตามินเอสังเคราะห์ ยาปฏิชีวนะ 
ยาสำหรับรับประทาน เช่น ยาปฏิชีวนะ ยากลุ่มวิตามินเอสังเคราะห์ ซึ่งต้องอยู่ภายใต้การดูแลของแพทย์เฉพาะทางด้านโรคผิวหนัง
ยา intralesional corticosteroids สำหรับฉีดเข้าไปในสิวหรือตุ่มหนอง 
การเจาะหรือกดหัวสิว เป็นการเจาะรูบริเวณหัวสิวเพื่อกำจัดหนองและหัวสิวออกมา
Vbeam Laser สำหรับบาดแผลอักเสบหรือบริเวณที่เป็นสีแดง
นอกจากนี้ ภายหลังการรักษาสิวแล้วอาจจำเป็นต้องทำการรักษาแผลเป็นที่เกิดจากสิว 
ซึ่งมีหลายวิธี อาทิ การใช้สารเคมีลอกผิวหน้า การขัดผิวหน้า การตัดแผลเป็น การใช้เลเซอร์บนผิวหน้า
โดยการรักษาเหล่านี้จำเป็นต้องอยู่ภายใต้ดุลยพินิจและการดูแลของแพทย์เฉพาะทางด้านโรคผิวหนัง 
การป้องกัน
การควบคุมปัจจัยที่ก่อให้เกิดสิวเป็นเรื่องยาก แต่สิ่งที่สามารถทำได้คือการป้องกันไม่ให้สิวเกิดการลุกลามโดยการปฏิบัติตัว ดังนี้
ล้างหน้าอย่างเบามือ 
ไม่ขัดผิวหรือล้างหน้าบ่อยเกินไปเนื่องจากอาจทำให้สิวลุกลามหรืออักเสบมากกว่าเดิม
หลีกเลี่ยงการบีบหรือแกะสิว
ใช้ยาตามที่แพทย์สั่งหรือคำแนะนำตามเอกสารกำกับยาเท่านั้น
ควบคุมอารมณ์อย่าให้เครียดมากเกินไป
หลีกเลี่ยงการใช้ผลิตภัณฑ์ที่ทำให้หน้ามัน
หลีกเลี่ยงแดดจัด เนื่องจากยาบางชนิดอาจทำให้ผิวหนังไวต่อแสง หากใช้ยาประเภทนี้ควรทาผลิตภัณฑ์ป้องกันแสงแดดเป็นประจำทุกวัน
