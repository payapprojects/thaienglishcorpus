การผ่าตัดฝังประสาทหูเทียม
การผ่าตัดฝังประสาทหูเทียม (cochlear implant surgery) เป็นวิธีการที่ช่วยให้ผู้ที่มีปัญหาการได้ยินชนิดรุนแรงทั้งเด็กและผู้ใหญ่
ที่ไม่สามารถใช้เครื่องช่วยฟังได้ผลสามารถได้ยินเสียงตามธรรมชาติและเสียงพูดได้
ประสาทหูเทียมคืออะไร
ส่วนประกอบของประสาทหูเทียม
ผู้สมัคร
การประเมินก่อนผ่าตัด
แนวทางการดำเนินงาน
ภาวะแทรกซ้อนหลังการผ่าตัด
การฟื้นฟูสมรรถภาพการได้ยิน
ประสาทหูเทียมคืออะไร
ประสาทหูเทียม (cochlear implant) เป็นเครื่องอิเล็กทรอนิกส์ที่ใช้ฟังเพื่อทดแทนการทำงานของหูชั้นใน โดยทำหน้าที่แทนเซลล์ขน (hair cells) ของหูชั้นในที่หยุดทำงาน
โดยเครื่องแปลงสัญญาณเสียงจะทำหน้าที่เปลี่ยนคลื่นเสียงที่รับผ่านไมโครโฟนแล้วไปแปลงคลื่นเสียงให้เป็นสัญญาณไฟฟ้า เพื่อส่งต่อไปยังเครื่องรับสัญญาณเสียงที่ผ่าตัดฝังไว้ สัญญาณไฟฟ้าจะผ่าน cochlea และ cochlear nerve แล้วส่งต่อไปยังสมองส่วนที่รับการได้ยิน ทำให้เกิดการได้ยินขึ้นมา
ส่วนประกอบของประสาทหูเทียม
ประสาทหูเทียมมีส่วนประกอบที่สำคัญ 2 ส่วน ได้แก่
ส่วนที่ฝังอยู่ภายในร่างกาย หรือเรียกว่าเครื่องรับสัญญาณเสียง
ส่วนที่อยู่ภายนอกร่างกาย หรือเรียกว่าเครื่องแปลงสัญญาณเสียง
ผู้ที่สามารถเข้ารับการผ่าตัดฝังประสาทหูเทียม
เด็กอายุตั้งแต่ 2 ปีขึ้นไป
ประสาทหูเสื่อม 2 ข้าง มีระดับการได้ยินมากกว่า 90 เดซิเบลในเด็ก และมากกว่า 80 เดซิเบลในผู้ใหญ่
ใช้เครื่องช่วยฟังไม่ได้ผลหรือได้ผลน้อยมาก
มีสุขภาพแข็งแรง ไม่เป็นอุปสรรคต่อการผ่าตัด
มีระดับสติปัญญาและสุขภาพจิตอยู่ในเกณฑ์ปกติ
สามารถเข้ารับการฟื้นฟูสมรรถภาพการได้ยินหลังการผ่าตัดได้
การประเมินก่อนเข้ารับการผ่าตัด
การประเมินการได้ยิน
การตรวจร่างกาย ได้แก่ การซักประวัติเพื่อหาสาเหตุของการสูญเสียการได้ยิน การตรวจหูหาความผิดปกติของหูชั้นนอกหรือหูชั้นกลาง รวมถึงการตรวจเลือด ปัสสาวะ ปอด หัวใจ เพื่อตรวจดูความสมบูรณ์ของร่างกายก่อนผ่าตัดฝังประสาทหูเทียมด้วยการดมยาสลบ
การตรวจสุขภาพจิตและระดับสติปัญญา เนื่องจากการเรียนรู้ในการฟังและการพูดต้องใช้สมาธิและปัญญาของตนเอง ร่วมกับความช่วยเหลือของทีมงานที่ช่วยฟื้นฟูสมรรถภาพของการได้ยินและคนในครอบครัว
ระดับสติปัญญาและสุขภาพจิตจึงมีความสัมพันธ์ต่อผลที่ได้จากการใช้เครื่องประสาทหูเทียมเป็นอย่างมาก
วิธีการผ่าตัดฝังประสาทหูเทียม
ในปัจจุบันการผ่าตัดฝังประสาทหูเทียมที่นิยมทำกันมากที่สุดมีอยู่ 2 วิธี ได้แก่
วิธี mastoidectomy with posterior tympanotomy approach (MPTA)
วิธี suprameatal approach (SMP)
ภาวะแทรกซ้อนของการผ่าตัด
ภาวะแทรกซ้อนของการผ่าตัดแบ่งเป็น 2 ชนิด ได้แก่
ชนิดรุนแรง
การบาดเจ็บต่อเส้นประสาทที่มาเลี้ยงใบหน้า (facial nerve)
เยื่อหุ้มสมองอักเสบ
แผลผ่าตัดติดเชื้อหลังผ่าตัดจนทำให้เครื่องรับสัญญาณเสียงโผล่ออกมาภายนอก
ชนิดไม่รุนแรง
การบาดเจ็บต่อผิวหนังของช่องหู เยื่อแก้วหู
มีการกระตุกของกล้ามเนื้อของใบหน้าขณะใช้เครื่อง
การฟื้นฟูสมรรถภาพของการได้ยินหลังการผ่าตัด
หลังการผ่าตัดประมาณ 3 สัปดาห์จึงจะสามารถเปิดและใช้เครื่องประสาทหูเทียมได้
ผู้ป่วยจะต้องเข้ารับการฝึกและทดสอบสมรรถภาพการฟังและการพูดกับทีมงานฟื้นฟูสมรรถภาพการได้ยินตามตารางที่กำหนด
เพื่อให้เกิดพัฒนาการได้ยินและการฟังอย่างมีประสิทธิภาพ

