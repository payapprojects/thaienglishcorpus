อาการปวดเมื่อยเนื้อตัวอาจดูเหมือนเป็นสัญญาณของการพักผ่อนไม่เพียงพอหรือทำงานหนักเกินไป
แต่หากคุณเป็นคนหนึ่งที่มีอาการปวดหลังแบบเป็นๆ หายๆ เป็นเวลานาน และมักจบปัญหาด้วยตัวเองด้วยยาแก้ปวดและยาคลายกล้ามเนื้อแล้วล่ะก็ ขอให้เลิกพฤติกรรมนั้นเสีย... เพราะคุณอาจเผชิญกับโรคกระดูกสันหลังโดยไม่รู้ตัว
เช็กลิสต์! ปวดแบบนี้ หาหมอเถอะ
อาการปวดหลังที่มีอาการอื่นร่วมด้วย เช่น ขาอ่อนแรง ขาชา ขยับไม่ได้
อาการปวดหลัง ปวดร้าวลงสะโพกและขา
มีอาการปวดต่อเนื่องกว่า 3 เดือน
ปวดหลังแบบเฉียบพลัน จนไม่สามารถใช้ชีวิตประจำวันได้
ปวดหลังจากอุบัติเหตุ หรือบาดเจ็บจากการเล่นกีฬา
ปวดหลังแบบเดิมซ้ำๆ อาจเป็นโรคกระดูกสันหลังเหล่านี้
หมอนรองกระดูกทับเส้นประสาท โรคนี้จะเกิดอาการเฉียบพลันและมีการอักเสบที่รุนแรง เช่น ปวดหลังบริเวณเอวส่วนล่าง ทั้งปวดข้างเดียวและปวดสองข้าง มักจะปวดขณะนั่งหรืองอตัว และจะมีอาการปวด ชา และอ่อนแรงของกล้ามเนื้อขา
โพรงกระดูกสันหลังตีบแคบ อาการจะคล้ายกับหมอนรองกระดูกสันหลังเคลื่อนทับเส้นประสาท แต่โพรงกระดูกสันหลังตีบแคบ จะมีอาการแบบเป็นๆ หายๆ
หรือมีอาการแบบค่อยเป็นค่อยไป คือ ปวดหลังแบบเรื้อรังบริเวณส่วนกลางของเอว มักเกิดขณะยืนหรือเดินโดยไม่สามารถเดินไกลได้ อาจจะมีการร้าวลงขา ปวดหน่วง ขาชา หรือกล้ามเนื้ออ่อนแรง
กระดูกสันหลังเคลื่อนทับเส้นประสาท  มีอาการปวดเรื้อรังที่มักเกิดขณะขยับหลังมาก เช่น ก้ม เงย หรือเดิน
จะมีอาการปวดหลัง ชาที่ขา และรู้สึกหนักบริเวณสะโพกหรือต้นขาทั้งสองข้าง หากอาการหนักจะไม่สามารถควบคุมการขับถ่ายปัสสาวะและอุจจาระได้
กระดูกสันหลังส่วนคอเสื่อม จะมีอาการที่คอ แขน และขา
หากอาการเกิดที่คอจะรู้สึกปวดคอ บ่าหรือไหล่เรื้อรัง บางคนปวดร้าวไปถึงท้ายทอย
หากอาการเกิดที่แขนจะปวดแขน ชาหรือกล้ามเนื้ออ่อนแรงที่แขน ข้อศอก หรือนิ้วมือทำให้เขียนหนังสือหรือเล่นดนตรีมีปัญหา 
หากเกิดอาการที่ขาจะรู้สึกโคลงเคลงเหมือนจะล้มง่าย เดินก้าวสั้น ขาตึงผิดปกติ
หากไม่แน่ใจว่าอาการปวดหลังที่เป็นอยู่นั้นเป็นเพราะความผิดปกติของกระดูกสันหลังหรือไม่
ควรตรวจหาสาเหตุของอาการปวดหลัง ด้วยการเอกซเรย์สนามแม่เหล็กหรือ MRI ซึ่งจะทำให้เห็นรายละเอียดต่างๆ ของโครงสร้างกระดูกสันหลัง ช่วยให้การวินิจฉัยโรคง่ายขึ้น ทำให้ได้รับการรักษาอย่างถูกต้อง เหมาะสมและรวดเร็ว