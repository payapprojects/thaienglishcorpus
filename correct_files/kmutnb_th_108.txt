ห่วงโซ่อุปทานวัสดุในงานก่อสร้างของจังหวัดปราจีนบุรี
ห่วงโซ่อุปทานของวัสดุในงานก่อสร้างที่มีลักษณะเป็นแบบชั่วคราวและรูปแบบในการทำงานก่อสร้างที่ไม่มีต้นแบบในการผลิตที่แน่นอน เป็นผลให้กระบวนการโลจิสติกส์ของวัสดุในงานก่อสร้างมีความหลากหลายและมีความเฉพาะตัว
การศึกษานี้จึงได้นำเสนอรายละเอียดการดำเนินการในห่วงโซ่อุปทานของวัสดุในงานก่อสร้างในจังหวัดปราจีนบุรี 
โดยแสดงให้เห็นรายการกิจกรรมและระยะเวลาดำเนินการที่เกิดขึ้นระหว่างผู้รับเหมาก่อสร้างและผู้จำหน่ายวัสดุในกระบวนการซื้อขายวัสดุก่อสร้าง 3 ประเภท 
โดยผลการศึกษาแสดงให้เห็นว่าประเภทของวัสดุมีผลโดยตรงต่อระยะเวลาดำเนินการในแต่ละกิจกรรมในกระบวนการซื้อขาย 
นอกจากนี้ภายหลังการวิเคราะห์ระยะเวลาดำเนินการตามวิธีเส้นสายงานวิกฤติที่ได้พิจารณาถึงลำดับและความสัมพันธ์ของแต่ละกิจกรรมที่ดำเนินการระหว่างผู้รับเหมาและผู้จำหน่ายวัสดุ พบว่า ระยะเวลาดำเนินการในกระบวนการซื้อขายวัสดุในงานก่อสร้างของแต่ละฝ่ายจะได้รับผลกระทบจากการดำเนินการของอีกฝ่าย 
ดังนั้นในการเพิ่มประสิทธิภาพในห่วงโซ่อุปทานอาจจำเป็นที่ต้องนำรูปแบบการจัดการห่วงโซ่อุปทานของภาคอุตสาหกรรมการผลิตที่แต่ละหน่วยธุรกิจต้องเข้าไปมีส่วนเกี่ยวข้องในการดำเนินงานของหน่วยธุรกิจที่เกี่ยวเนื่องมาประยุกต์ใช้ 
นอกจากนี้การศึกษาห่วงโซ่อุปทานหรือการบริหารจัดการเวลาในกระบวนการโลจิสติกส์ควรต้องคำนึงถึงประเภทหรือลักษณะของวัสดุที่จะศึกษาพร้อมกับประสิทธิภาพในการดำเนินการของแต่ละฝ่ายที่เกี่ยวเนื่อง