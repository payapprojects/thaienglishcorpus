พ่อแม่ควรรู้...วิธีรับมือ “โรคมือ เท้า ปาก”
โรคมือ เท้า ปาก วัยร้ายใกล้ตัว ซึ่งเป็นที่สนใจในหมู่คุณพ่อ คุณแม่ที่มีลูกเล็กๆ เพราะมีการระบาดและทำให้เด็กเสียชีวิตไปหลายคนในสิงคโปร์และมาเลเซีย ทั้งที่จริงแล้ว โรคนี้ไม่ใช่โรคใหม่ แต่เป็นโรคที่มีมานานแล้ว ในประเทศไทยเองก็มักพบอยู่เสมอๆ แต่ไม่เป็นข่าว เพราะเป็นแล้วอาการไม่รุนแรง และไม่ทำให้เสียชีวิต
แต่สำหรับผู้ปกครองที่กังวลว่าจะเกิดขึ้นกับบุตรหลานของตน หรือเมื่อเกิดขึ้นแล้วควรจะทำอย่างไรดี นี่คือข้อมูลที่ช่วยตอบข้อสงสัยของคุณได้!
โรคมือ เท้า ปาก เกิดจากสาเหตุอะไรได้บ้าง?
โรคมือ เท้า ปาก เกิดจากเชื้อ Enterovirus 71 (EV71) Coxasackie Virus
ระยะฟักตัว 3 -6 วัน
หลังได้รับเชื้อจึงจะเริ่มเกิดอาการ กลุ่มที่มีความเสี่ยงมักพบได้ในเด็กอายุต่ำกว่า 5 ปี โดยเฉพาะเด็กอายุ 6 เดือน – 3 ปี
โรคมือ เท้า ปาก ติดต่อกันได้อย่างไร?
โรคนี้สามารถติดต่อได้ง่ายมาก อัตราการติดต่อ จากคนหนึ่งไปอีกคนหนึ่ง เกือบร้อยละร้อย โดยเฉพาะในเด็ก และช่วงเวลาที่มีการระบาด
ทางน้ำลาย ได้รับเชื้อจากแผลในปาก
การได้รับเชื้อเข้าทางปาก จากการรับประทานอาหารที่ปนเปื้อนเชื้อไวรัสดังกล่าว
เชื้อจะมีอยู่หลังจากมีอาการ โดยเชื้อจะอยู่ในอุจจาระหลายสัปดาห์หรืออาจเป็นหลายเดือน
ลักษณะอาการ “โรคมือ เท้า ปาก”
ในเด็กจะมีไข้สูง 3-4 วันและเริ่มมีตุ่มน้ำใส (Vesicle) ขึ้นที่ฝ่ามือ ฝ่าเท้า ปาก ลิ้น เหงือก
ในวันแรกของไข้ มีอาการเจ็บร่วมด้วย ทำให้ทานอาหารไม่ได้ มีน้ำลายไหล และอาจมีผื่นขึ้นตามขาทั้ง 2 ข้าง
อาการมักจะหายเองภายใน 5-7 วัน
ในผู้ใหญ่ ลักษณะอาการจะแตกต่างจากเด็ก คือ มีไข้ ปวดเมื่อยตามตัว แผลในปาก อาจมีผื่นขึ้นหรือไม่มีก็ได้
ส่วนใหญ่ไข้จะลดลงและหายไปเองภายใน 1 สัปดาห์ แผลในปากจะดีขึ้นเอง ตุ่มน้ำที่มือหรือเท้าจะค่อยๆหายไป 
โดยโรคแทรกซ้อนที่พบได้คือ เยื่อหุ้มสมอง หรือเนื้อสมองอักเสบ นอกจากนี้อาจเกิดกล้ามเนื้อหัวใจอักเสบได้
หากมีอาการเหล่านี้ ควรรีบพาลูกหลานมาพบแพทย์
มีไข้สูง 39 องศาเซลเซียส หรือ ไข้สูงมากกว่า 2 วัน
เหนื่อย หอบ
ซึม หลับทั้งวัน ปลุกตื่นยาก
อาเจียนบ่อย มากกว่า 2 – 3 ครั้ง
อาการแขนขาอ่อนแรง
มีอาการผวาหรือกระตุก จากเดิมไม่เคยมีอาการมาก่อน
แนวทางการรักษาโรคมือ เท้า ปาก
โดยทั่วไปอาการจะดีขึ้นเอง
แพทย์จะทำการรักษาตามอาการเช่น ให้ยาแก้ไข้ แต่ปัญหาที่พบบ่อยคือ
เด็กบางคนรับประทานอาหารและน้ำไม่ได้ เพราะเจ็บแผลในปาก
ไม่ยอมกลืนน้ำลาย และไม่ยอมให้ทำความสะอาดในปาก ซึ่งเป็นผลให้แผลหายช้า หรือเป็นมากยิ่งขึ้น เนื่องจากการติดเชื้อแบคทีเรียซ้ำซ้อน 
แพทย์มักจะให้น้ำเกลือทางเส้นเลือดหากทานอาหารไม่ได้ และควรจะต้องทำความสะอาดในปาก เพื่อให้แผลหายเร็วขึ้น และให้ยาปฏิชีวนะถ้าจำเป็น
ตลอดจนปรับพฤติกรรมการใช้ชีวิต ดังนี้..
สร้างสุขลักษณะส่วนบุคคลให้ดี เช่น หมั่นล้างมือ
รับประทานอาหารที่สะอาด และใช้ช้อนกลางตักเสมอ
สำหรับผู้ป่วย ควรใส่หน้ากากอนามัย และหมั่นล้างมือเมื่อสัมผัสกับสิ่งคัดหลั่งโดยเฉพาะน้ำมูก น้ำลาย เป็นต้น
ดูแลสุขอนามัย เพื่อป้องกันก่อนเกิดโรค
แม้ว่า โรคนี้จะยังไม่มีวัคซีนป้องกัน 
การป้องกันที่ดีที่สุดคือ การล้างมือ การดูแลสุขอนามัยส่วนบุคคล การทำความสะอาดของเล่นและเครื่องใช้ 
หลีกเลี่ยงการนำบุตรหลานไปในสถานที่ที่มีโอกาสสัมผัสกับโรคได้ เช่น สนามเด็กเล่น เป็นต้น

 