การวิจัยครั้งนี้มีจุดมุ่งหมายเพื่อศึกษาความต้องการและการใช้สารนิเทศของสมาชิกขององค์กรผู้สูงอายุด้านเนื้อหาและรูปแบบของสารนิเทศวัตถุประสงค์ในการใช้สารนิเทศ แหล่งสารนิเทศที่ใช้ และปัญหาในการใช้สารนิเทศ 
สมาชิกขององค์กรผู้สูงอายุส่วนใหญ่ใช้สารนิเทศโดยมีวัตถุประสงค์เพื่อแก้ปัญหาสุขภาพ เพื่อให้ทันต่อเหตุการณ์ เพื่อเพิ่มพูนความรู้ เพื่อความเพลิดเพลิน และเพื่อความมั่นคงในจิตใจ ตามลำดับ
โดยมีความต้องการและการใช้สารนิเทศเนื้อหาด้านสุขภาพอนามัยในระดับมาก โดยเฉพาะเรื่องการป้องกันโรค การดูแลรักษาร่างกาย และการออกกำลังกาย 
และมีความต้องการและการใช้สารนิเทศด้านอื่น ๆ ได้แก่ความปลอดภัย ที่อยู่อาศัยการท่องเที่ยว ศาสนาและความเชื่อ ภูมิศาสตร์ความรู้ทั่วไป สวัสดิการสังคม ประวัติศาสตร์ วัฒนธรรม กฏหมาย และชีวประวัติ ในระดับปานกลางในด้านรูปแบบของสารนิเทศ 
สมาชิกขององค์กรผู้สูงอายุมีความต้องการและการใช้สารนิเทศในรูปแบบต่าง ๆ ได้แก่ การสื่อสารระหว่างบุคคล การสาธิต วัสดุตีพิมพ์ และวัสดุไม่ตีพิมพ์ ในระดับปานกลาง 
โดยรูปแบบของสารนิเทศที่สมาชิกฯ มีความต้องการและการใช้สูงสุด
คือ การสื่อสารระหว่างบุคคล สำหรับแหล่งสารนิเทศ สมาชิกขององค์กรผู้สูงอายุใช้สารนิเทศจากแหล่งสารนิเทศต่าง ๆ ในระดับปานกลางโดยใช้แหล่งสารนิเทศที่เป็นสื่อมวลชนสูงสุด และใช้แหล่งสารนิเทศที่เป็นบุคคล สถาบันและสมบัติส่วนบุคคลรองลงมา 
สมาชิกขององค์กรผู้สูงอายุประสบปัญหาในการใช้สารนิเทศในระดับปานกลางทุกด้าน 
ได้แก่ ปัญหาจากตนเอง ปัญหาจากรูปแบบของสารนิเทศและปัญหาจากแหล่งสารนิเทศ ตามลำดับ 
ปัญหาที่สมาชิกฯ ประสบสูงสุดแต่ละด้าน ได้แก่  
ปัญหาจากตนเองในเรื่องสุขภาพร่างกาย ปัญหาจากรูปแบบในเรื่องวัสดุดีพิมพ์และวัสดุไม่ตีพิมพ์มีราคาแพง และปัญหาจากแหล่งสารนิเทศในเรื่องหนังสือและหนังสือพิมพ์มีราคาแพง รายการโทรทัศน์ วิทยุเกี่ยวกับผู้สูงอายุมีน้อย และสถานที่ตั้งของแหล่งสารนิเทศที่เป็นสถาบันต่าง ๆ อยู่ห่างไกล