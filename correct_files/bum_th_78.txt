ภาวะนิ้วหัวแม่เท้าเอียง
ภาวะนิ้วหัวแม่เท้าเอียง (bunion หรือ hallux valgus) เป็นภาวะที่มีกระดูกปูดบริเวณข้อต่อตรงโคนนิ้วหัวแม่เท้า
เนื่องจากนิ้วหัวแม่เท้าเอนเข้าไปชิดกับนิ้วชี้ ทำให้ข้อต่อหัวแม่เท้าโตขึ้นและปูดออกมา
อาจพบว่าหนังบริเวณโคนนิ้วที่ยื่นออกมาอาจเป็นสีแดงซึ่งทำให้เข้าใจผิดคิดว่าเป็นปัญหาที่เกิดจากผิวหนังทั้งที่จริงแล้วมีสาเหตุจากกระดูก
ทั้งนี้ภาวะนิ้วหัวแม่เท้าเอียงนี้จะค่อยๆ เกิดขึ้น โดยผู้ที่มีภาวะนี้อาจสังเกตได้ว่านิ้วหัวแม่เท้าตัวเองดูเอียงงอผิดปกติ ไม่สวยงาม 
หรือในบางครั้งอาจมีอาการปวดเวลาเดิน ทำให้เดินได้ลำบาก หรือมีปัญหาในการใส่รองเท้า
สาเหตุของภาวะนิ้วหัวแม่เท้าเอียง
อาการของภาวะนิ้วหัวแม่เท้าเอียง
การวินิจฉัยภาวะนิ้วหัวแม่เท้าเอียง
การรักษาภาวะนิ้วหัวแม่เท้าเอียง
การป้องกันภาวะนิ้วหัวแม่เท้าเอียง
สาเหตุของภาวะนิ้วหัวแม่เท้าเอียง
ภาวะนิ้วหัวแม่เท้าเอียงมีสาเหตุเกิดจากโครงสร้างเท้าที่ผิดปกติ
ซึ่งมักเป็นพันธุกรรมเช่น เท้าแบน หรือกระดูกนิ้วหัวแม่เท้ามีการเอียงออกเอง
ส่วนการสวมรองเท้าส้นสูงหรือรองเท้าที่มีหัวรองเท้าแคบไม่ได้เป็นสาเหตุที่ทำให้เกิดภาวะนิ้วหัวแม่เท้าเอียง แต่เป็นเพียงปัจจัยที่ทำให้อาการแย่ลงเท่านั้น
อาการของภาวะนิ้วหัวแม่เท้าเอียง
ในระยะแรกที่นิ้วหัวแม่เท้าเริ่มเอียงอาจจะไม่ทำให้เกิดอาการผิดปกติใดๆ
แต่เมื่อนิ้วหัวแม่เท้าเริ่มเอียงมากขึ้นหรือเมื่อสวมรองเท้าที่มีหัวรองเท้าแคบบีบรัดอาจเริ่มมีอาการแสดงที่สังเกตได้ เช่น
โคนนิ้วหัวแม่เท้าด้านนอกปูดเป็นปุ่ม
โคนนิ้วหัวแม่เท้าบวม แดง หรือปวด
รู้สึกปวดเท้าเป็นพักๆ หรือปวดไม่ยอมหาย
หนังบริเวณโคนนิ้วหัวแม่เท้าหนาขึ้น
ขยับนิ้วหัวแม่เท้าได้เล็กน้อย ทำให้เดินได้ลำบาก
ภาวะแทรกซ้อนที่อาจเกิดขึ้น
ภาวะนิ้วหัวแม่เท้าเอียงไม่ได้ทำให้เกิดปัญหาตามมาเสมอไป แต่หากไม่ทำการรักษาก็ไม่อาจหายเองได้และอาจก่อให้เกิดภาวะแทรกซ้อนขึ้น เช่น
ถุงน้ำป้องกันการเสียดสีอักเสบ (bursitis) คือ การอักเสบของถุงน้ำที่เป็นตัวรองรับการเสียดสีบริเวณกระดูก เอ็น และกล้ามเนื้อใกล้ข้อต่อ
ทำให้เกิดอาการปวด
นิ้วเท้าหงิกงอผิดปกติ (hammer toe) โดยมีสาเหตุจากข้อต่อตรงกลางนิ้วโค้งงอผิดปกติ ทำให้ปวดและมีแรงกด
อาการปวดและการอักเสบที่ฝ่าเท้า
การวินิจฉัยภาวะนิ้วหัวแม่เท้าเอียง
โดยปกติการวินิจฉัยภาวะนิ้วหัวแม่เท้าเอียง แพทย์จะใช้เพียงการตรวจดูลักษณะของเท้าภายนอกก็เพียงพอแล้ว
แต่หากต้องการยืนยันผลการวินิจฉัย แพทย์อาจสั่งตรวจด้วยการเอกซเรย์เพิ่มเติม
การรักษาภาวะนิ้วหัวแม่เท้าเอียง
การรักษาภาวะนิ้วหัวแม่เท้าเอียงขึ้นอยู่กับความรุนแรงของอาการ อาการปวด และแรงกดที่หัวแม่เท้าโดยการรักษาอาจเริ่มต้นจากการเปลี่ยนรูปทรงรองเท้าที่สวม ใช้แผ่นพยุงเท้าช่วยประคองบริเวณที่มีอาการ 
รับประทานยาระงับปวด หลีกเลี่ยงกิจกรรมที่ทำให้อาการแย่ลง ใช้น้ำแข็งประคบบรรเทาอาการปวดและอักเสบ
อย่างไรก็ดี หากใช้วิธีต่างๆ ดังกล่าวแล้วอาการยังไม่ดีขึ้นหรือยังมีอาการปวดอยู่ หรือส่งผลให้ไม่สามารถใช้ชีวิตได้ตามปกติ อาจต้องรักษาด้วยการผ่าตัดเอากระดูกส่วนที่ยื่นออกและจัดกระดูก เอ็น และเส้นประสาทกลับเข้าตำแหน่งที่เหมาะสม
การป้องกันภาวะนิ้วหัวแม่เท้าเอียง
แม้คนเราจะไม่สามารถเลือกรูปทรงเท้าของตัวเองได้
แต่ก็สามารถเลือกสวมรองเท้าที่หัวกว้างหรือไม่บีบรัดจนเกินไปเพื่อบรรเทาไม่ได้เกิดอาการหรือปัญหาที่รุนแรงได้


 
