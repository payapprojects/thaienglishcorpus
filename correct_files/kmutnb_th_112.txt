การพยากรณ์ราคาแป้งมันสำปะหลังของประเทศไทยด้วยตัวแบบอนุกรมเวลา
วัตถุประสงค์ของการศึกษา คือ การพยากรณ์ราคาของแป้งมันสำปะหลังในประเทศไทย ด้วยเทคนิคอนุกรมเวลา5 วิธี ได้แก่ วิธีบ๊อกซ์-เจนกินส์ 
วิธีการปรับเรียบด้วยเส้นโค้งเลขชี้กำลังของโฮลต์ วิธีการปรับเรียบด้วยเส้นโค้งเลขชี้กำลังที่มีแนวโน้มแบบแด็มพ์ วิธีการปรับเรียบด้วยเส้นโค้งเลขชี้กำลังอย่างง่าย และวิธีการเฉลี่ยเคลื่อนที่อย่างง่าย 3, 6 และ 12 เดือน 
โดยใช้ข้อมูลจากสมาคมแป้งมันสำปะหลังไทย (TTSA) จำนวน 72 เดือน ตั้งแต่เดือนมกราคม 2552 ถึงเดือนธันวาคม 2557 ผู้วิจัยได้แบ่งข้อมูลออกเป็นสองชุด 
โดยข้อมูลชุดที่ 1 จำนวน 60 เดือน เริ่มตั้งแต่เดือนมกราคม 2552 ถึงเดือนธันวาคม 2556 สำหรับการสร้างตัวแบบพยากรณ์ และข้อมูลชุดที่ 2 จำนวน 12 เดือน โดยเริ่มตั้งแต่เดือนมกราคมถึงเดือนธันวาคม 2557 สำหรับการเปรียบเทียบประสิทธิภาพของวิธีการพยากรณ์ ด้วยเกณฑ์เปอร์เซ็นต์ความคลาดเคลื่อนสมบูรณ์เฉลี่ย และเกณฑ์รากที่สองของความคลาดเคลื่อนเฉลี่ยกำลังสองเฉลี่ยที่ต่ำที่สุด 
ผลการวิจัยพบว่า จากวิธีการพยากรณ์ทั้งหมดที่ได้ศึกษา ภายใต้เกณฑ์เปอร์เซ็นต์ความคลาดเคลื่อนสัมบูรณ์เฉลี่ย วิธีการเฉลี่ยเคลื่อนที่อย่างง่ายสามเดือน เป็นวิธีที่มีประสิทธิภาพสูงที่สุด ขณะที่ภายใต้เกณฑ์รากที่สองของความคลาดเคลื่อนกำลังสองเฉลี่ย วิธีการปรับเรียบด้วยเส้นโค้งเลขชี้กำลังอย่างง่าย เป็นวิธีที่มีประสิทธิภาพสูงที่สุด อย่างไรก็ตาม ค่าพยากรณ์ของทั้งสองวิธีมีความน่าเชื่อถือ เนื่องจากไม่มีความแตกต่างกันอย่างมีนัยสำคัญทางสถิติ