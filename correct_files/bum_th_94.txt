โรคโพรงกระดูกสันหลังตีบแคบ (Spinal stenosis)
อาการของโรคโพรงกระดูกสันหลังตีบแคบ
อาการแสดงออกได้ทั้งบริเวณหลังและขาเช่นเดียวกับโรคหมอนรองกระดูกเคลื่อน แต่อาการมักเกิดขึ้นแบบค่อยเป็นค่อยไปอาจเป็นเดือนหรือปี
อาการที่หลัง: ปวดหลังเรื้อรัง อาการปวดมักอยู่ที่ส่วนกลางของเอวและมักเป็นมากขึ้นในท่ายืน เดิน หรือเมื่อมีการแอ่นหลังไปด้านหลังมากๆ
อาการที่ขา: อาการแสดงที่ขามีได้ 3 แบบ คือ อาการปวด ชา หรือการอ่อนแรงของกล้ามเนื้อ
ผู้ป่วยมักอธิบายอาการปวดว่ามีอาการปวดหน่วง ขาหนัก ชาขา หรือรู้สึกเหมือนมีมดไต่ไปตามขา
โดยเฉพาะเมื่อมีการเดินหรือยืนนานๆ และอาการมักบรรเทาได้ด้วยการก้มโค้งหลังหรือมีการนั่งพัก
เนื่องจากในท่ายืนและท่าเดินนั้นโพรงประสาทจะแคบกว่าในท่าก้มโค้งหลัง
ผู้ป่วยบางรายให้ประวัติว่าไม่สามารถเดินซื้อของนานๆ ได้ต้องมีการนั่งพักเป็นระยะๆ
บางรายมีอาการมาก เพียงยืนอาบน้ำหรือแปรงฟันก็ทำให้เกิดอาการได้
สาเหตุของโรคโพรงกระดูกสันหลังตีบแคบ
เกิดจากความเสื่อมของอวัยวะในกระดูกสันหลัง ทั้งหมอนรองกระดูก เส้นเอ็น และข้อต่อ
เมื่ออวัยวะเหล่านี้เกิดความเสื่อมขึ้น ขนาดจะใหญ่ขึ้นเนื่องจากร่างกายพยายามรักษาตัวเองโดยธรรมชาติเพื่อเพิ่มความแข็งแรง
อวัยวะเหล่านี้ขยายขนาดขึ้นก็จะทำให้โพรงประสาทที่มีเส้นประสาทอยู่ด้านในถูกเบียดหรือกดทับได้ ทำให้การปวดขึ้นตามเส้นทางที่เส้นประสาทนั้นวิ่งไป เมื่อมีการกดทับรุนแรงเข้าก็ทำให้การสั่งงานไปที่กล้ามเนื้อเสียไป ทำให้เกิดการอ่อนแรงของกล้ามเนื้อได้
การรักษาโรคโพรงกระดูกสันหลังตีบแคบ
รับประทานยาแก้อักเสบหรือยาคลายกล้ามเนื้อเพื่อบรรเทาอาการปวด
กายภาพบำบัด
การฉีดยาสเตียรอยด์เข้าโพรงประสาท
การผ่าตัดโรคโพรงกระดูกตีบแคบผ่านกล้องเอ็นโดสโคป
การผ่าตัดโรคโพรงกระดูกตีบแคบด้วยกล้องจุลทรรศน์