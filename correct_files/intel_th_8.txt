ในอดีต การเลือกแล็ปท็อปหรือเดสก์ท็อปนั้นเป็นเรื่องของการแลกความสามารถในการพกพากับประสิทธิภาพระดับสูง 
แต่ในปัจจุบัน คุณสามารถเลือกคอมพิวเตอร์ที่ตรงกับความต้องการของคุณได้อย่างแท้จริง
ในอดีตนั้น การเลือกเทคโนโลยีคอมพิวเตอร์ที่ดีที่สุดนั้นมักเป็นเรื่องของการชั่งน้ำหนักข้อดีข้อเสียที่น่าหงุดหงิด คุณจะเลือกอายุการใช้งานแบตเตอรี่ยาวนานขึ้นหรือราคาที่ต่ำกว่า หน้าจอใหญ่กว่าหรือความสามารถในการพกพา แต่ในทุกวันนี้ การเลือกแล็ปท็อปหรือเดสก์ท็อปเปลี่ยนจากการเลือกข้อเสียให้น้อยที่สุดไปเป็นการเลือกให้ตรงกับความต้องการให้มากที่สุด ด้วยการพัฒนาเทคโนโลยีอย่างต่อเนื่องและตัวเลือกที่มีมากกว่าที่เคย คุณจึงสามารถเลือกคอมพิวเตอร์สมบูรณ์แบบที่ตรงกับความต้องการส่วนบุคคลของคุณได้
แล็ปท็อปเทียบกับเดสก์ท็อป: ข้อแตกต่างขั้นพื้นฐาน (ที่ไม่ตายตัวอีกต่อไป)
ในปี 2008 ยอดขายแล็ปท็อปแซงหน้าเดสก์ท็อปเป็นครั้งแรก และอุปกรณ์เคลื่อนที่ก็ได้มีส่วนแบ่งการตลาดเพิ่มขึ้นเรื่อยๆ ตามประสิทธิภาพที่เพิ่มมากขึ้นและราคาที่ลดต่ำลง 
อย่างไรก็ตาม คอมพิวเตอร์เดสก์ท็อปก็ไม่ได้หายไปไหน เช่นเดียวกับทุกสิ่งเกี่ยวกับคอมพิวเตอร์ ตัวเลือกที่ถูกต้องเหมาะสมนั้นขึ้นอยู่กับวัตถุประสงค์การใช้งานอุปกรณ์ของคุณ 
ข้อแตกต่างโดยทั่วไปของคอมพิวเตอร์ทั้งสองประเภทนี้มีดังต่อไปนี้:
แล็ปท็อป เหมาะสำหรับการพกพาไปทุกที่ 
คุณสามารถถอดปลั๊กออกจากแหล่งจ่ายไฟภายนอกและพกพาไปได้ 
โดยทั่วไปแล้ว แล็ปท็อปจะกินพื้นที่น้อยกว่า และไม่จำเป็นต้องซื้อจอภาพแยกต่างหาก
เดสก์ท็อป ก็มีข้อดีมากมายด้วยเช่นกัน 
โดยปกติแล้ว เดสก์ท็อปให้กำลังและความสามารถในการเพิ่มขยายในราคาต่ำกว่า
นอกจากนี้ยังสามารถอัปเกรด ซ่อมแซม และปรับแต่งได้ง่ายกว่า จึงเป็นตัวเลือกโดยทั่วไปสำหรับนักเล่นเกมที่จริงจัง
อีกทั้งยังมักจะมีลำโพงที่ดีกว่า ตัวเลือกอุปกรณ์ต่อพ่วงมากกว่า และมีคีย์บอร์ดที่ใหญ่กว่า
แต่ก็อย่างที่ได้กล่าวมา นี่ไม่ใช่สิ่งที่ตายตัวอีกต่อไป
คอมพิวเตอร์เดสก์ท็อปแบบมินิรุ่นใหม่บางรุ่นนั้นก็มีขนาดเล็กมากพอๆ กับแล็ปท็อป
นอกจากนี้ แล็ปท็อปในปัจจุบันก็สามารถให้พลังและประสิทธิภาพเทียบเท่ากับเดสก์ท็อปส่วนใหญ่ได้เช่นกัน
All-in-One: ใช้พีซีในแบบที่ต่างออกไป
ความสามารถของคอมพิวเตอร์เดสก์ท็อปในปัจจุบันมีการพัฒนาไปมาก
ตัวอย่างที่เห็นได้ชัดที่สุดในเรื่องนี้คือคอมพิวเตอร์แบบ All-in-One (AIO) ที่เปลี่ยนแนวคิดเกี่ยวกับพีซีไปอย่างสิ้นเชิง
AIO ทำให้ความแตกต่างระหว่างเดสก์ท็อปกับแล็ปท็อปลดน้อยลงไป ด้วยหน้าจอสัมผัสขนาดใหญ่และแบตเตอรี่ในตัว คุณจึงสามารถตั้งเครื่องขึ้น วางเครื่องลง หรือถอดปลั๊กแล้วย้ายไปที่ห้องใดก็ได้ในบ้าน
คอมพิวเตอร์ประเภทนี้ยังสามารถติดตั้งบนผนังได้เพื่อใช้สร้าง สตรีม และแชร์เนื้อหาแบบ HD เล่นเกมออนไลน์กับครอบครัว หรือฟังเพลงก็ได้
พีซีแบบ All-in-One อาจมีราคาแพงกว่าเดสก์ท็อปแบบดั้งเดิมและอัปเกรดได้ยากกว่า แต่ก็ประหยัดพื้นที่ และเป็นตัวเลือกที่มีสไตล์แทนคอมพิวเตอร์ในบ้านแบบดั้งเดิม
2-in-1: ความคล่องตัวสูงสุด
แล็ปท็อปแบบ 2-in-1เป็นแล็ปท็อปที่แสดงถึงความคล่องตัวของคอมพิวเตอร์สมัยใหม่ได้เป็นอย่างดี โดยเป็นแล็ปท็อปที่สามารถสลับระหว่างโหมดฝาพับ โหมดแท็บเล็ต และตำแหน่งอื่นๆ เช่น วางตั้งเหมือนเต็นท์
แล็ปท็อปแบบ 2-in-1 มีหน้าจอที่สามารถถอดออกได้ หรือมีหน้าจอที่ยืดหยุ่นจนสามารถพับไปข้างหลังได้ถึง 360 องศา 
หน้าจอแบบพับได้นั้นออกแบบมาสำหรับผู้ต้องการประสบการณ์การใช้งานแล็ปท็อปเป็นหลัก ส่วนดิแทชเอเบิลนั้นเหมาะสำหรับผู้ที่ต้องการใช้ 2-in-1 เป็นแท็บเล็ตเป็นหลัก
ไม่ว่าคุณจะใช้คอมพิวเตอร์เพื่อดูภาพยนตร์ เรียนหนังสือ ทำธุรกิจขนาดเล็ก หรือทำงานอื่นๆ คุณก็จะมีตัวเลือกที่สมบูรณ์แบบสำหรับคุณเสมอ ลองพิจารณาวิธีที่คุณจะใช้คอมพิวเตอร์ 
รวมถึงความต้องการของคุณในด้านความสามารถในการพกพา ประสิทธิภาพ ความยืดหยุ่น ขนาดจอภาพ และราคา แล้วก็เริ่มช้อปปิ้งได้เลย