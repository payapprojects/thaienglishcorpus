การผลิตแผ่นชิ้นไม้อัดจากเศษวัสดุเหลือใช้ทางการเกษตร
ประเทศไทยเป็นประเทศเกษตรกรรมที่สำคัญแห่งหนึ่งของโลก 
ทำให้มีวัสดุเหลือใช้ทางเกษตรเป็นจำนวนมาก แต่การนำมาใช้ประโยชน์อย่างมีประสิทธิภาพยังไม่มากเท่าที่ควร ว
ัสดุเหลือใช้ทางการเกษตรมักถูกทิ้งโดยเปล่าประโยชน์หรือทำลายโดยการเผาทิ้ง 
ซึ่งการเผาเศษวัสดุเหลือใช้ทางเกษตรก่อให้เกิดก๊าซคาร์บอนไดออกไซด์ในชั้นบรรยากาศที่เป็นก๊าซเรือนกระจกส่งผลต่อภาวะโลกร้อนตามมา ซึ่งเป็นปัญหาสิ่งแวดล้อมระดับโลกในปัจจุบัน 
วิธีการแก้ปัญหาในการลดปริมาณวัสดุเหลือใช้ทางเกษตร และเป็นการเพิ่มมูลค่าวิธีหนึ่งคือ การนำไปผลิตเป็นวัสดุทดแทนไม้ เช่น การผลิตเป็นแผ่นชิ้นไม้อัด 
แผ่นชิ้นไม้อัดจัดเป็นผลิตภัณฑ์ที่พัฒนาขึ้นมาเพื่อทดแทนไม้ธรรมชาติ โดยนำวัสดุเหลือใช้ทางเกษตรที่ให้ชิ้นไม้หรือเส้นใย เช่น ฟางข้าว แกลบ ชานอ้อย ซังข้าวโพด เป็นต้น 
มาผสมกับสารยึดติด สารเคลือบผิวกันซึม และสารเติมแต่งอื่นๆ 
ผ่านกระบวนขึ้นรูปด้วยวิธีการอัดร้อน ทดสอบสมบัติทางกายภาพและสมบัติทางกล เพื่อให้ตรงตามมาตรฐานอุตสาหกรรมเชิงพาณิชย์ 
ในการอัดร้อนเพื่อให้ได้แผ่นชิ้นไม้อัดที่มีคุณภาพดี 
ปัจจัยที่ต้องคำนึงถึง ได้แก่ อุณหภูมิในการอัด ชนิดไม้และรูปร่างของชิ้นไม้ ระดับความชื้นและการกระจายความชื้นของแผ่น การถ่ายเทความร้อนภายในแผ่นระหว่างอัด ระยะเวลาในการอัด แรงดันในการอัด และการแข็งตัวก่อนหรือหลังการอัดกาว 
แผ่นชิ้นไม้อัดที่ได้สามารถนำมาใช้ในงานสถาปัตยกรรมภายในและงานเฟอร์นิเจอร์ต่างๆ 
การผลิตแผ่นชิ้นไม้อัดจากเศษวัสดุเหลือใช้ทางเกษตร จึงเป็นการยกระดับคุณภาพชีวิต เป็นการใช้ทรัพยากรธรรมชาติอย่างคุ้มค่า โดยอาศัยองค์ความรู้ผสมผสานกับเทคโนโลยีเข้าด้วยกัน เป็นการสร้างสรรค์ผลิตภัณฑ์นวัตกรรมใหม่และส่งผลต่อการใช้ประโยชน์ทางพาณิชย์