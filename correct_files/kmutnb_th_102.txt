การบูรณาการบล็อกเชนกับการประมวลผลแบบคลาวด์ในแฟ้มสะสมงานอิเล็กทรอนิกส์
การประยุกต์เทคโนโลยีเข้ากับการศึกษามีการดำเนินการมาอย่างต่อเนื่องตั้งแต่อดีตถึงปัจจุบันและเริ่มเห็นได้ชัดเจนมากขึ้นเมื่อมีการนำระบบอีเลิร์นนิงมาสนับสนุนการเรียนการสอนในทศวรรษที่ 1990 
ซึ่งเป็นแนวทางใหม่ในวงการศึกษาที่ช่วยยกระดับคุณภาพการเรียนรู้ที่มีประสิทธิภาพและประสิทธิผล 
แต่เมื่อเข้าสู่ศตวรรษที่ 21 มีการเปลี่ยนแปลงทางเทคโนโลยีใหม่ที่ส่งผลต่อแวดวงธุรกิจและอุตสาหกรรมทั่วโลกสองประการที่ก่อให้เกิดปรับตัวขององค์กรอีกครั้ง 
เทคโนโลยีแรกคือเทคโนโลยีการประมวลผลแบบคลาวด์ที่เปลี่ยนโฉมรูปแบบการประมวลผลขององค์กรให้เกิดความคุ้มค่าต่อการลงทุน และเทคโนโลยีที่สองคือเทคโนโลยีบล็อกเชนที่ก่อให้เกิดการเปลี่ยนแนวทางการดำเนินธุรกิจการเงินขนานใหญ่ทั่วโลก 
บทความนี้ได้นำเสนอแนวทางการนำสองเทคโนโลยีที่เปลี่ยนโลกดังกล่าวมาประยุกต์เข้ากับการศึกษาด้วยการนำบล็อกเชนมาสร้างความน่าเชื่อถือในทรานแซกชันของแฟ้มสะสมงานอิเล็กทรอนิกส์ โดยอาศัยทรัพยากรการประมวลผลบนคลาวด์ที่อำนวยความสะดวกต่อการพัฒนาระบบในรูปแบบบริการแพลตฟอร์ม (PaaS) และทำให้แฟ้มสะสมงานอิเล็กทรอนิกส์สามารถบูรณาการเข้ากับบล็อกเชนได้