การสกัดและสมบัติของน้ำมันเหลือค้างจากดินฟอกสีใช้แล้ว
ดินฟอกสีใช้แล้วเป็นของเหลือทิ้งจากอุตสาหกรรมน้ำมันพืชสำหรับบริโภค เกิดขึ้นในขั้นตอนการฟอกสีน้ำมันดิบ
เนื่องจากดินฟอกสีใช้แล้วมีน้ำมันเหลือค้างอยู่ถึงร้อยละ 20–40 โดยน้ำหนักการจัดการดินฟอกสีใช้แล้วโดยการฝังกลบหรือเผาอาจก่อให้เกิดอันตรายจากเพลิงลุกไหม้ 
และมลพิษอันเนื่องมาจากน้ำมันที่เหลือค้างอยู่ รวมถึงการปล่อยก๊าซเรือนกระจกขึ้นสู่ชั้นบรรยากาศ 
การสกัดน้ำมันเหลือค้างออกจากดินฟอกสีใช้แล้วก่อนการจัดการ จึงเป็นแนวทางหนึ่งที่ได้รับความสนใจเพื่อลดปัญหาดังกล่าว 
จากงานวิจัยที่มีก่อนหน้าการสกัดด้วยตัวทำละลายเป็นวิธีที่นิยมที่สุดในการสกัดน้ำมันเหลือค้างออกจากดินฟอกสีใช้แล้ว 
บทความวิชาการฉบับนี้นำเสนอผลของปัจจัยต่างๆ ในการสกัดต่อประสิทธิภาพและสมบัติของน้ำมันเหลือค้างที่สกัดได้ 
เพื่อเป็นแนวทางในการสกัดน้ำมันเหลือค้างออกจากดินฟอกสีใช้แล้วด้วยตัวทำละลายให้มีประสิทธิภาพมากที่สุด