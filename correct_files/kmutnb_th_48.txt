งานวิจัยนี้ศึกษาผลของเถ้าถ่านหินต่อสัมประสิทธิ์การแทรกซึมของคลอไรด์ ในคอนกรีตที่ใช้มวลรวมจากเศษคอนกรีต ภายใต้สภาวะแวดล้อมทะเลเป็นเวลา 3 ปี 
โดยใช้เถ้าถ่านหินจากแม่เมาะแทนที่ปูนซีเมนต์ปอร์ตแลนด์ประเภทที่ 1 ในอัตราส่วนร้อยละ 0, 15, 25, 35 และ 50 โดยน้ำหนักวัสดุประสาน และใช้อัตราส่วนน้ำต่อวัสดุประสาน (W/B) เท่ากับ 0.40, 0.45, 0.50 
โดยหล่อตัวอย่างคอนกรีตทรงลูกบาศก์ขนาด 200×200×200 มม.3 
สำหรับทดสอบการแทรกซึมคลอไรด์เพื่อหาค่าสัมประสิทธิ์การแทรกซึมของคลอไรด์ โดยใช้กฏการแพร่ข้อที่ 2 ของฟิค 
ผลการศึกษาพบว่าคอนกรีตที่ใช้มวลรวมจากเศษคอนกรีตที่ผสมเถ้าถ่านหินในทุกอัตราส่วนโดยน้ำหนักให้ค่าสัมประสิทธิ์การแทรกซึมของคลอไรด์ต่ำกว่าคอนกรีตที่ไม่ได้ผสมเถ้าถ่านหินอย่างชัดเจน 
และคอนกรีตที่ใช้อัตราส่วนน้ำต่อวัสดุประสานที่ต่ำลง สามารถลดสัมประสิทธิ์การแทรกซึมของคลอไรด์ลงได้ โดยเห็นผลชัดเจนในคอนกรีตที่ไม่ได้ผสมเถ้าถ่านหินมากกว่าคอนกรีตที่ผสมเถ้าถ่านหิน 
การศึกษาครั้งนี้พบว่า คอนกรีตที่ใช้มวลรวมจากเศษคอนกรีต ที่มีอัตราส่วนน้ำต่อวัสดุประสานเท่ากับ 0.40 และแทนที่เถ้าถ่านหินในปูนซีเมนต์ปอร์ตแลนด์ประเภทที่ 1 ร้อยละ 15 ถึง 25 โดยน้ำหนักวัสดุประสาน มีความเหมาะสมที่จะใช้ในสิ่งแวดล้อมทะเล เนื่องจากมีกำลังอัดและความสามารถในการต้านทานการแทรกซึมของคลอไรด์เป็นไปตามที่ ACI 201.2R ได้แนะนำไว้