การศึกษาครั้งนี้มีวัตถุประสงค์ เพื่อศึกษาถึงกลยุทธ์การใช้สื่อมวลชนขององค์กรสื่อมวลชนคาทอลิกประเทศไทย ในการกระทำบทบาทหน้าที่เผยแพร่ศริสต์ศาสนา นิกายโรมันคาทอลิก 
ผลของการศึกษาพบว่า องค์กรสื่อมวลชนคาทอลิกประเทศไทยถูกกำหนดโดยสถาบันหลักแห่งวาติกัน 
ให้ทำหน้าที่เผยแพร่อุดมการณ์หลักของสถาบันโดยใช้สื่อมวลชนเป็นช่องทางเชื่อมโยงความสัมพันธ์ ระหว่างสถาบันคริสต์ ศาสนา นิกายโรมันคาทอลิกกับมวลชนในสังคมไทย ภายใต้โครงสร้างการจัดองค์การในรูปแบบองค์กรอาสาสมัคร และดำเนินงานในสถานะองค์กรที่ไม่แสวงผลกำไร 
กลยุทธ์การใช้สื่อมวลชนเพื่อการเผยแพร่คริสต์ศาสนา นิกายโรมันคาทอลิกขององค์การสื่อมวลชนคาทอลิกประเทศไทย กำหนดกรอบของการปฏิบัติงานในรูปแบบของการตลาดเพื่อสังคม 
การใช้สื่อมวลชนเพื่อการเผยแพร่คริสต์ศาสนาจึงเป็นเพียงบทบาทในระดับของการสร้างความตระหนักรู้และก่อให้เกิดความเข้าใจ แต่ยังไม่ถึงระดับการกระตุ้นเร้าให้เกิดความเชื่อความศรัทธา หรือการยอมรับอุดมการณ์คริสต์ศาสนา จนกระทั่งเกิดผลในการนำไปปฏิบัติอย่างจริงจัง