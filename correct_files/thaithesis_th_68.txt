การวิจัยครั้งนี้มีวัตถุประสงค์เพื่อศึกษาความสามารถในการเขียนภาษาอังกฤษโดยการวาดภาพประกอบบทเรียนของนักเรียนชั้นประถมศึกษาปีที่ 5 และศึกษาความคิดเห็นของนักเรียนที่มีต่อการเรียนโดยการวาดภาพประกอบบทเรียน
กลุ่มตัวอย่างที่ใช้ในการวิจัยโดยการเลือกตัวอย่างแบบเจาะจง ได้แก่ นักเรียนชั้นประถมศึกษาปีที่ 5/2 โรงเรียนอนุบาลเชียงใหม่ จังหวัดเชียงใหม่ ภาคเรียนที่ 2 ปีการศึกษา 2545 จำนวน 42 คน 
เครื่องมือที่ใช้ในการวิจัยได้แก่ แผนการสอนการเขียนภาษาอังกฤษ โดยการวาดภาพประกอบบทเรียนจำนวน 10 แผนๆ ละ 3 คาบๆ ละ20 นาที แบบทดสอบวัดความสามารถการเขียนภาษาอังกฤษซึ่งใช้ทดสอบก่อนและหลังการสอน และแบบสอบถามความคิดเห็นของนักเรียนเกี่ยวกับการเรียนโดยใช้การวาดภาพประกอบบทเรียน 
ข้อมูลที่รวบรวมได้นำมาวิเคราะห์โดยใช้ค่าเฉลี่ย ส่วนเบี่ยงเบนมาตรฐานและการทดสอบค่าที (t-test) 
ผลการวิจัยสรุปได้ดังนี้ 
1. ความสามารถในการเขียนภาษาอังกฤษของนักเรียน
ภายหลังการเรียนโดยการวาดภาพประกอบบทเรียนสูงกว่าก่อนเรียนอย่างมีนัยสำคัญทางสถิติที่ระดับ .01 
2. ความคิดเห็นเกี่ยวกับการเรียนโดยการวาดภาพประกอบบทเรียนของนักเรียนอยู่ในระดับมากและมากที่สุดเกือบทุกเรื่อง
