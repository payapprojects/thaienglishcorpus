ได้ยินกันมาตั้งแต่เด็กแล้วว่าถ้าอยากบำรุงกระดูกให้กินแคลเซียม แต่ก็ไม่เคยศึกษาข้อมูลอย่างจริงจังซักทีว่าแคลเซียมนั้นส่งผลต่อกระดูกได้จริงๆ อย่างที่ได้ยินมาหรือเปล่า
แต่วันนี้นี่ล่ะ เราจะไปลงลึกหาข้อมูลมาเคลียร์กันให้รู้เรื่องแบบชัดๆ ไปเลย
แคลเซียม คืออะไร?
พูดให้เข้าใจง่ายๆ แคลเซียมเป็นแร่ธาตุชนิดหนึ่งที่พบได้ทั่วไป และ 99% ของแคลเซียมที่อยู่ในร่างกายนั้นอยู่ในกระดูกและฟันของเรานั่นเอง
ซึ่งแคลเซียมเป็นสารที่จำเป็นต่อเซลล์ 
แต่ร่างกายก็จะมีการผลิตฮอร์โมนหลายชนิดขึ้นมาเพื่อที่จะควบคุมสมดุลแคลเซียม โดยเฉพาะให้ระดับแคลเซียมที่มีอยู่ในเลือดนั้นเหมาะสม เพื่อที่แคลเซียมจะได้ถูกนำไปให้เซลล์ในอวัยวะต่างๆ ใช้ต่อไป รวมถึงกระดูกด้วยนั่นเอง
แต่...เมื่อร่างกายสร้างแคลเซียมเองไม่ได้
แคลเซียมมีอยู่ในร่างกายก็จริง แต่ร่างกายก็ไม่สามารถสังเคราะห์แคลเซียมเองได้
จึงต้องรับแคลเซียมจากอาหารที่ผ่านการย่อยและดูดซึมที่ลำไส้เล็ก ซึ่งความสามารถในการดูดซึมนั้นไม่ว่าจะในเด็กหรือผู้ใหญ่ ก็อยู่ที่ 20-25% เท่านั้นเอง อธิบายง่ายๆ คือ ถ้าในอาหารมีแคลเซียม 100 หน่วย เมื่อไปถึงลำไส้ แคลเซียมจะถูกดูกซึมไปใช้ได้เพียง 20-25 หน่วยเท่านั้น ส่วนที่เหลือจะถูกขับออกจากร่างกายทางอุจจาระ
แคลเซียม VS กระดูก
เมื่อแคลเซียมถูกดูดซึมจากโพรงลำไส้เข้าสู่กระแสเลือด เลือดก็จะนำไปสู่อวัยวะต่างๆ รวมถึงกระดูก
ซึ่งกระดูกนั้นเป็นอวัยวะที่มีชีวิต เป็นเนื้อเยื่อที่ต้องมีเลือดนำสารอาหารและออกซิเจนมาให้
มีเส้นประสาทและฮอร์โมนต่างๆ ควบคุมการทำงาน
ซึ่งกระดูกนั้นจะถูกสร้างขึ้นตั้งแต่อยู่ในท้องแม่ และโตขึ้นเรื่อยๆ แม้กระดูกจะดูไม่เปลี่ยนแปลง แต่ความหนาแน่นของกระดูกนั้นจะเพิ่มขึ้นเรื่อยๆ จนอายุ 25-30 ปี 
ซึ่งคือช่วงอายุที่กระดูกมีมวลสูงสุด และหลักจากนั้นมวลกระดูกจะมีค่าคงที่ไปจนอายุ 40 ปี หลังจากนั้นจะค่อยๆ ลดลงตามอายุที่เพิ่มขึ้น
สิ่งที่เราทำได้คือดูแลให้ความหนาแน่นของมวลกระดูกนั้นลดลงอย่างช้าที่สุด เพื่อให้กระดูกยังมีความแข็งแรงและห่างไกลจากโรคกระดูกบางและกระดูกพรุนมากที่สุด
เมื่อกระดูกดี...ข้อเข่าก็ดีตาม
เมื่อร่างกายได้รับแคลเซียมในปริมาณที่เหมาะสม ซึ่งโดยทั่วไปคนที่อยู่ในวัยรุ่นและวัยผู้ใหญ่นั้นมีความต้องการแคลเซียมอยู่ที่วันละ 800-1,000 มิลลิกรัม
โดยแคลเซียมจะช่วยเรื่องความหนาแน่นของกระดูกได้
โดยเฉพาะเมื่ออายุเข้าเลข 3 ก็ควรหันมาเพิ่มแคลเซียมให้กับร่างกาย
เพราะเมื่อกระดูกแข็งแรง ก็ย่อมส่งผลดีต่อข้อเข่าตามไปด้วย
นอกจากนี้แคลเซียมยังมีประโยชน์กับฟัน การแข็งตัวของเลือด การเต้นของหัวใจ รวมถึงการทำงานของกล้ามเนื้ออีกด้วย

 
